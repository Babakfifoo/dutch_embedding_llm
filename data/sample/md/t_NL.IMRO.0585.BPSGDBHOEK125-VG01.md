# **Toelichting Bestemmingsplan Bevershoekstraat 125 te 's-Gravendeel Gemeente Binnenmaas**

**NL.IMRO.0585. BPSGDBHOEK125-VG01** 10 november 2016

| INHOUDSOPGAVE                                   | PAG. |
|-------------------------------------------------|------|
| 1.<br>Inleiding                                 | 3    |
| 1.1 Situering                                   | 3    |
| 1.2 Aanleiding en doelstelling                  | 3    |
| 1.3 Het bestemmingsplan                         | 4    |
| 1.4 Leeswijzer                                  | 4    |
| 2.<br>Beschrijving plangebied en bouwplan       | 5    |
| 2.1 Inleiding                                   | 5    |
| 2.2 Ontstaansgeschiedenis                       | 5    |
| 2.3 Huidige situatie                            | 5    |
| 2.4 Plan                                        | 6    |
| 3.<br>Beleidskader                              | 7    |
| 3.1 Inleiding                                   | 7    |
| 3.2 Rijksbeleid                                 | 7    |
| 3.3 Provinciaal beleid                          | 8    |
| 3.4 Regionaal beleid                            | 8    |
| 3.5 Gemeentelijk beleid                         | 8    |
| 4.<br>Omgevingsaspecten                         | 11   |
| 4.1 Inleiding                                   | 11   |
| 4.2 Verkeer/parkeren                            | 11   |
| 4.3 Flora en fauna                              | 11   |
| 4.4 Archeologische waarden en cultuurhistorie   | 12   |
| 4.5 Waterhuishouding                            | 12   |
| 4.6 Milieuzonering                              | 13   |
| 4.7 Geluid                                      | 13   |
| 4.8 Bodem                                       | 14   |
| 4.9 Geur                                        | 15   |
| 4.10 Luchtkwaliteit                             | 15   |
| 4.11 Externe veiligheid                         | 16   |
| 4.12 Kabels en leidingen                        | 17   |
| 5.<br>Juridische toelichting                    | 18   |
| 5.1 Juridische planopzet                        | 18   |
| 5.2 Bestemmingswijzer                           | 18   |
| 5.3 Plantoetsing en handhaving                  | 18   |
| 6.<br>Uitvoering                                | 19   |
| 6.1 Economische uitvoerbaarheid                 | 19   |
| 6.2 Planschade                                  | 19   |
| 7.<br>Overleg ex artikel 3.1.1. Bro/zienswijzen | 20   |
| 7.1 Vooroverleg                                 | 20   |
| 7.2 Zienswijzen                                 | 20   |

Bijlagen:

-quick scan Flora en Fauna (Elzerman Ecologisch Advies, d.d. 5 mei 2016, rapportnr. 2016-N18 - SRM1-berekening Bevershoekstraat 125 in 's-Gravendeel (Kraaij akoestisch advies, d.d. 8 april 2016, nr. VL 1613 M01)

-verkennend bodemonderzoek (Mbs Moerdijk Bodemsanering B.V., d.d. 19.05.2014, kernmerk 3141.01.141.rl)

-aanvullend verkennend (asbest) bodemonderzoek (Inventerra 1 februari 2016, projectnr. 15-2225- R01JV)

- archeologisch bureauonderzoek en oriënterend veldonderzoek door middel van proefboringen (Transect, 01.10.2015, nr. 15080024)

-Nota zienswijzen en vooroverleg.

# **1. Inleiding**

# **1.1 Situering**

Het plangebied betreft het perceel Bevershoekstraat 125 te 's-Gravendeel. Het plangebied vormt onderdeel van de bebouwde kern van 's-Gravendeel. Op het perceel is een woning aanwezig.

**Figuur 1: luchtfoto met plangebied**

Het plangebied is op dit moment opgenomen in het bestemmingsplan 's-Gravendeel.

 **Figuur 2: deel bestemmingsplan 's-Gravendeel**

# **1.2 Aanleiding en doelstelling**

De eigenaar van de grond heeft het plan opgevat om de bestaande woning Bevershoekstraat 125 af te breken.

De desbetreffende woning voldoet onder andere uit bouwkundig opzicht en qua indeling niet meer aan de eisen van deze tijd. De wens bestaat om de vervangende woning op een andere plaats op het perceel te realiseren.

De huidige woning staat op het oostelijk deel van het perceel. De nieuwe woning wordt gesitueerd aan de Bevershoekstraat.

**Figuur 3: toekomstige situatie**

Het bestemmingsplan 's-Gravendeel' staat dit bouwplan niet toe, aangezien de situering van de nieuwe woning niet past binnen het bouwvlak van de bestemming Wonen.

# **1.3 Het bestemmingsplan**

Het voorliggende bestemmingsplan 'Bevershoekstraat 125 's-Gravendeel' dient de realisering van het bouwplan voor de nieuwe woning mogelijk te maken. Het bestemmingsplan bestaat uit de volgende stukken:

- Verbeelding (plankaart)
- Regels

Het bestemmingsplan gaat vergezeld van deze toelichting.

#### **1.4 Leeswijzer**

Deze toelichting omvat:

- Hoofdstuk 1: Inleiding
- Hoofdstuk 2: Beschrijving plangebied en bouwplan
- Hoofdstuk 3: Ruimtelijk beleidsuitgangspunten plangebied
- Hoofdstuk 4: Omgevingsaspecten
- Hoofdstuk 5: Juridische toelichting
- Hoofdstuk 6: Economische uitvoerbaarheid

Hoofdstuk 7: Uitkomst vooroverleg Bro en uitkomst inspraak- en zienswijzenprocedure.

# **2. Beschrijving plangebied en bouwplan**

# **2.1 Inleiding**

In dit hoofdstuk wordt het plangebied en het aangepaste plan beschreven.

# **2.2 Beschrijving plangebied en omgeving**

De kern 's-Gravendeel is gesticht in 1593 in de oosthoek van de toen pas bedijkte polder Nieuw-Bonaventura. De historische bebouwing van 's-Gravendeel is geconcentreerd rondom de voormalige binnenhaven en langs de verscheidene dijkstructuren. Het dorp kan gekenmerkt worden als een voorstraatdorp. Deze dorpen worden gekenmerkt door een voorstraat die loodrecht op de ringdijk is gesitueerd, waarbij belangrijke gebouwen op de kop van deze straat staan. In 's-Gravendeel is sprake van een dubbele voorstraat aan beide zijden van de Kreek, met aan het einde van de Kreek de Hervormde Kerk als bijzonder element.

Het plangebied is qua ruimtelijke structuur in te delen in het deelgebied Historische kern, gemengde dorpsuitbreidingen en blokverkavelingen. De Bevershoekstraat 125 en omgeving is een woonbuurt in dat deelgebied, waarin zich met name vrijstaande woningen in twee bouwlagen met kap bevinden.

# **2.3 Huidige situatie**

Op dit moment is er een verouderde woning aanwezig. De woning staat vrijwel tegen de Kildijk aan. Het plangebied is kadastraal bekend gemeente 's-Gravendeel, sectie F nr. 2460 en heeft een oppervlakte van 585m2.

**Figuur 4: kadastrale tekening plangebied**

#### **2.4 Plan**

In het nieuwe plan komen een woning, die wordt gesitueerd langs de Bevershoekstraat. Er is nog geen bouwplan beschikbaar voor deze woning. De goothoogte van de woning mag maximaal 6 meter bedragen, waardoor ook een woning in twee bouwlagen met kap kan worden gerealiseerd. Middels het op de verbeelding van het bestemmingsplan aangeduide bouwvlak is de situering van de woning vastgelegd.

# **3. Beleidskader**

# **3.1 Inleiding**

In dit hoofdstuk worden de hoofdlijnen beschreven van het relevante beleid van het rijk, provincie en gemeente.

# **3.2 Rijksbeleid**

#### **3.2.1 Structuurvisie Infrastructuur en Ruimte (2012)**

De SVIR vervangt de Nota Ruimte uit 2006. In de SVIR kiest het Rijk drie doelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijk-economische structuur van Nederland;
- Het verbeteren en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

In de SVIR wordt ten aanzien van het onderwerp 'Verstedelijkings- en landschapsbeleid' aangegeven, dat het Rijk dit overlaat aan de provincies en gemeenten. Het plan voor de herbouw van een woning in een bestaande woonkern past binnen het streven om een leefbare woonomgeving te waarborgen. De conclusie is dat het plan niet in strijd is met de SVIR.

# **3.2.2 Ladder voor duurzame verstedelijking (SER-ladder)**

Op 1 oktober 2012 is het Besluit ruimtelijke ordening (Bro) gewijzigd, en is 'de ladder voor duurzame verstedelijking' daaraan toegevoegd. Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. De ladder beoogt een zorgvuldige afweging en transparante besluitvorming bij alle ruimtelijke en infrastructurele besluiten.

Artikel 3.1.6, lid 2 van het Bro bepaalt ten aanzien van de werking van de ladder dat de ladder toegepast moet worden bij bestemmingsplannen, die een nieuwe stedelijke ontwikkeling mogelijk maken. Ingevolge artikel 1.1.1, eerste lid, aanhef en onder i, van het Bro wordt verstaan onder stedelijke ontwikkeling: ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen.

Het gaat hier om bestaande stedelijke bebouwing die wordt vernieuwd. Het plan voorziet derhalve niet in een stedelijke ontwikkeling als bedoeld in artikel 1.1.1, eerste lid, aanhef en onder i, van het Bro.

# **3.3 Provinciaal beleid**

#### **Visie Ruimte en Mobiliteit / Verordening Ruimte 2014**

Op 9 juli 2014 zijn de Visie Ruimte en Mobiliteit, de Verordening Ruimte 2014 en het Programma Ruimte vastgesteld.

Uitgangspunt hierin zijn vier zogenaamde rode draden:

- 1. Het beter benutten en opwaarderen van bestaande netwerken en bebouwde gebieden;
- 2. Het vergroten van de agglomeratiekracht;
- 3. Het verbeteren van de ruimtelijke kwaliteit;
- 4. Het bevorderen van de transitie naar een water- en energie-efficiënte samenleving.

De provincie geeft richting en ruimte aan een optimale wisselwerking tussen ruimtelijke ontwikkelingen en gebiedskwaliteit. Het bouwplan betreft de vernieuwing van woonbebouwing in een bestaande woonkern en past binnen het uitgangspunt van het opwaarderen van bebouwde gebieden en het verbeteren van de ruimtelijke kwaliteit.

# **3.4 Regionaal beleid**

#### **Structuurvisie Hoeksche Waard**

Dit betreft het op initiatief van het Samenwerkingsorgaan Hoeksche Waard opgestelde Ruimtelijk Plan voor de Hoeksche Waard. De Commissie Hoeksche Waard heeft het Ruimtelijk Plan op 12 mei 2009 goedgekeurd.

Vervolgens hebben de gemeenteraden van Strijen, Oud-Beijerland, Korendijk, Cromstrijen en Binnenmaas het Ruimtelijk Plan vastgesteld, respectievelijk op 30 juni en 6, 7 en 9 juli 2009.

Het plangebied is onderdeel van de woonkern van 's-Gravendeel. Uitvoeren van het nieuwbouwplan brengt geen verandering aan in de uitgangspunten van de regionale structuurvisie.

# **3.5 Gemeentelijk beleid**

# **3.5.1 Structuurvisie Binnenmaas 2020**

Op 7 maart 2013 heeft de gemeenteraad de Structuurvisie Binnenmaas vastgesteld. In de structuurvisie wordt de gewenste ruimtelijke ontwikkeling tot 2020 beschreven. Bij het opstellen van de structuurvisie is aangesloten bij documenten zoals de Structuurvisie Hoeksche Waard en het visiedocument 'Binnenmaas Vitaal'. Het karakter van de gemeente Binnenmaas kan niet los worden gezien van het karakter van de Hoeksche Waard en wordt hier mede door bepaald. Kernkwaliteiten van dit nationaal landschap zijn het polderpatroon, het reliëf van kreken en dijken en de openheid van het landschap.

**Figuur 8: Structuurvisie Binnenmaas 2020**

De gemeente Binnenmaas wordt gekenmerkt door ruimte; tussen dijken en kreken, in een agrarisch landschap en ruimte op en rond de Binnenbedijkte Maas. De gemeente wil dit landschap behouden, maar ook ruimte bieden voor nieuwe initiatieven. Deze initiatieven moeten ervoor zorgen dat de kernkwaliteiten van de gemeente Binnenmaas en de Hoeksche Waard worden versterkt. Voor 2020 is derhalve de volgende visie opgesteld: 'Binnenmaas geeft je ruimte' ruimte om te wonen, ruimte om samen te leven, ruimte om te ondernemen en ruimte om te recreëren.

De gemeente heeft deze visie uitgewerkt in acht inhoudelijke thema's:

- zes vitale dorpen met elk hun eigen dynamiek;
- nationaal landschap: open polders, kreken en dijken;
- wonen voor iedereen in een aantrekkelijke omgeving;
- binnenmaas op de kaart!;
- ruimte voor bedrijvigheid: kwalitatief én functioneel;
- erfgoed voor de toekomst;
- natuurlijk en bewust duurzaam;
- bereikbaar en verbonden.

Het plan waar dit bestemmingsplan voor is gemaakt, appelleert aan het thema dat in de gemeente iedereen zou moeten wonen in een aantrekkelijke omgeving.

#### **3.5.2 Bestemmingsplan 's-Gravendeel'**

Voor de onderhavige percelen geldt het bestemmingsplan ''s-Gravendeel'.

**Figuur 9: deel verbeelding bestemmingsplan 's-Gravendeel'**

De huidige woning is opgenomen met de bestemming 'Wonen'. Daarnaast is er op het perceel de bestemming Tuin gelegd. Op het perceel liggen de dubbelbestemmingen:

- 'Waarde Archeologie 1'
- 'Waarde Archeologie 3'
- 'Waterstaat Waterkering'.

Tevens is het oostelijk gedeelte van het plangebied voorzien van de aanduiding 'vrijwaringszone – waterweg'.

#### **3.5.4 Beoordeling gemeente**

De gemeente Binnenmaas is bereid medewerking te verlenen aan het plan tot het vernieuwen van de woning Bevershoekstraat 125. Voorwaarde daarbij is dat het plan in overeenstemming is met alle ter zake geldende planologische-, juridische- en milieu hygiënische eisen. Deze aspecten komen aan de orde in voorliggende toelichting van het bestemmingsplan voor deze ontwikkeling.

# **4. Omgevingsaspecten.**

# **4.1 Inleiding**

In dit hoofdstuk zullen de verschillende omgevingsaspecten nader worden beschreven en toegelicht.

# **4.2 Verkeer/parkeren**

#### *Ontsluiting/verkeersintensiteit*

In de verkeersstructuur komt geen verandering. Het aantal verkeersbewegingen wijzigt ook niet.

# *Parkeren*

Bij de bepaling van de parkeerbehoefte maakt de gemeente gebruik van door het CROW opgestelde normen die zijn verwerkt in publicatie 317. Voor de nieuwe woningen is er sprake van een parkeerbehoefte van 2 parkeerplaatsen per woning. Op eigen terrein is voldoende ruimte beschikbaar om in die parkeerbehoefte te voorzien.

#### **4.3. Flora en fauna**

In het kader van de verscherpte natuurwetgeving dient, voordat ergens ruimtelijke ingrepen plaatsvinden te worden onderzocht of er belangrijke natuurwaarden voorkomen op een te bebouwen locatie. Bestaande gegevens met betrekking tot de flora en fauna zijn geraadpleegd bij het **'**natuurloket'. Zoals blijkt uit de gegevens van het natuurloket blijkt dat het perceel niet is aangewezen overeenkomstig de habitatrichtlijn, Vogelrichtlijn of Natuurbeschermingswet.

Het plangebied vormt geen onderdeel van de provinciaal ecologische hoofdstructuur. Er is geen sprake van een ecologische verbindingszone dan wel een recreatiegebied of een natuurgebied. De huidige woning wordt gesloopt.

Om een beeld te krijgen of er mogelijk beschermde flora of fauna kan worden verstoord, is een quick scan Flora en Fauna uitgevoerd (Elzerman ecologisch advies, 5 mei 2016, Rapportnr. 2016-N18). Het onderzoeksrapport is als bijlage bij deze toelichting gevoegd.

Uit de quick scan blijkt dat er binnen het plangebied geen beschermde soorten zijn aangetroffen. Deze worden ook niet verwacht aanwezig te zijn. Voor beschermde soorten, die aan gebouwen gebonden zijn, zoals Huismus, Gierzwaluw en vleermuizen, is de woning ongeschikt. Het heeft een beperkte hoogte, de ruimte onder de dakpannen is gevuld met riet en de open plekken staan onder directe invloed van regen en wind. Hierdoor kunnen beschermde soorten geen beschutting vinden voor een verblijfplaats. De tuin biedt weinig dekking voor strikt beschermde zoogdieren en geen biotoop voor strikt beschermde planten. Voor de toekomstige ontwikkeling van het terrein is geen ontheffing voor beschermde planten of dieren noodzakelijk.

Bij de uitvoering van de werkzaamheden dient men te allen tijde rekening te houden met de in de Flora- en faunawet opgenomen Algemene Zorgplicht (Art. 2).

De Zorgplicht houdt in dat schadelijke effecten aan planten en dieren door menselijk handelen tot een minimum beperkt worden. Uit oogpunt van Flora en Fauna/ecologie is het plan uitvoerbaar.

### **4.4 Archeologische waarden en cultuurhistorie.**

#### *Archeologie*

De bescherming van het archeologische erfgoed in de bodem en de inbedding ervan in de ruimtelijke ordening is het onderwerp van het Europese Verdrag van Valetta (Malta, 1992). Nederland heeft dit Verdrag ondertekend en goedgekeurd. Sinds 1 september 2007 is de Wet Archeologische Monumentenzorg als onderdeel van de Monumentenwet van kracht. De bescherming van het archeologische erfgoed is een taak van de gemeente geworden. Er dient binnen bestemmingsplannen en bij ruimtelijke onderbouwingen als de onderhavige, aandacht te worden besteed aan archeologische aspecten.

Uit het bestemmingsplan ''s-Gravendeel' blijkt dat op het plangebied grotendeels de dubbelbestemmingen 'Waarde Archeologie 1' en voor een klein deel de 'Waarde Archeologie 3' ligt. Daar waar de nieuwe woning zal worden gerealiseerd is de dubbelbestemming 'Waarde – Archeologie 1' van toepassing. Archeologisch onderzoek is nodig bij ingrepen groter dan 30 m2. Aangezien de nieuwe woning op een andere plaats wordt gesitueerd dan de huidige, is archeologisch onderzoek vereist. Om deze reden is archeologisch bureauonderzoek en oriënterend veldonderzoek door middel van proefboringen uitgevoerd.

Uit het onderzoek (Transect, 01.10.2015, nr. 15080024) blijkt, dat op basis van het ingestelde onderzoek het plangebied een lage archeologische verwachting heeft. Het advies is om geen archeologische maatregelen te treffen voor de uitvoering van het plan. Uit oogpunt van archeologie is het plan derhalve realiseerbaar.

#### *Cultuurhistorie*

Er is er geen noemenswaardige cultuurhistorie aanwezig in en nabij het plangebied.

# **4.5 Waterhuishouding**

De watertoets ten behoeve de voorgestane ontwikkeling wordt uitgevoerd om inzicht te krijgen in de waterhuishoudkundige consequenties van het plan en het vaststellen van eventuele mitigerende of compenserende maatregelen.

De nieuwe bebouwing wordt aangesloten op de ter plaatse aanwezige riolering.

Uit de Beleidsregel:BL-11 Versnelde afvoer door toename verhard oppervlak 'Versnelde afvoer van nieuw verhard oppervlak' d.d. 09-04-2013 van het Waterschap Hollandse Delta blijkt dat 10 % van de toename van het verhard oppervlak moet worden gecompenseerd in open water. In de beleidsregel is verder verwoord dat in sommige gevallen de eis tot compensatie zwaar is ten opzichte van het te dienen waterstaatkundige doel. Om deze reden heeft het waterschap de verhardingstoename, van maximaal 500 m2 in stedelijk gebied en 1500 m2 in landelijk gebied, vrijgesteld van compensatieplicht. Indien er meer verharding toename plaatsvindt, moet volledig worden gecompenseerd.

Op het perceel Bevershoekstraat 125 is thans een woning aanwezig, die wordt afgebroken. De nieuwe woning komt langs de weg te staan. De bebouwde oppervlakte zal ongeveer gelijk blijven, in ieder geval komt er geen toename van verharding van meer dan 500 m2.

De bestaande woning ligt binnen de aanduiding 'vrijwaringszone – waterweg' en de dubbelbestemming 'Waterstaat – waterkering'. De nieuwe woning valt buiten de vrijwaringszone, maar ligt nog wel binnen de zone met de dubbelbestemming 'Waterstaat – Waterkering'.

De woning komt verder van de Kildijk af te liggen, hetgeen uit oogpunt van waterveiligheid als positief is te duiden. Vanwege de aanwezigheid van de beschermingszone van de waterkering wordt te zijner tijd voor de bouw van de woning watervergunning gevraagd aan het waterschap.

Conclusie is dat het plan voldoet aan de uitgangspunten van het Waterschap voor waterkwantiteit en waterkwaliteit.

#### **4.6 Milieuzonering**

Ter bepaling van de mogelijkheid om milieubelastende bestemmingen te realiseren in de nabijheid van milieugevoelige bestemmingen, zoals woningen, wordt gebruik gemaakt van de systematiek van milieuzonering. In de publicatie 'Bedrijven en milieuzonering' van de Vereniging van Nederlandse Gemeenten (VNG) is één en ander nader beschreven en uitgewerkt.

In deze VNG-publicatie is ook een Staat van Bedrijfsactiviteiten opgenomen, waarbij per type bedrijf wordt aangegeven welke afstanden tussen milieugevoelige en milieubelastende bestemmingen moet worden aangehouden. Zo ontstaat een zone rond een perceel met een bedrijfsbestemming waar in principe geen milieugevoelige bestemmingen zijn toegestaan. Op deze wijze wordt geborgd dat er geen onaanvaardbare milieuoverlast voor milieugevoelige bestemmingen aan de orde zal zijn.

Er is hier sprake van bestaande woonbebouwing. In de directe omgeving van het perceel Beverhoekstraat 125 zijn geen bedrijven aanwezig, waardoor er geen sprake is van de aanwezigheid van een milieuzone van enig bedrijf.

#### **4.7 Geluid**

#### *Railweg- en/of industrielawaai*

Het plangebied ligt niet binnen een geluidszone van een spoorlijn of een industrieterrein.

#### *Wegverkeerslawaai*

De meest voorkomende vorm van geluidhinder is degene die wordt veroorzaakt door het wegverkeer. Volgens de Wgh mag de geluidsbelasting op woningen in principe de voorkeursgrenswaarde van 48 dB niet overschrijden. De voorkeursgrenswaarden is de waarde die zonder meer kan worden toegestaan.

Indien nieuwe geluidsgevoelige functies worden toegestaan, stelt de Wet geluidhinder de verplichting akoestisch onderzoek te verrichten naar de geluidsbelasting ten gevolge van alle wegen, met uitzondering van 30 km wegen, op een bepaalde afstand van de geluidsgevoelige functie(s).

Alle wegen in de directe omgeving van het plangebied vormen onderdeel van een 30 km/uur zone. Om inzicht te krijgen in de vraag of er sprake is van een aanvaardbaar woon- en leefklimaat is het wel van belang inzicht te krijgen in de gevelbelasting op de toekomstige woning aan de Bevershoekstraat 125.

Om deze reden is een SRM1-geluidberekening uitgevoerd (Kraaij akoestisch advies, d.d. 8 april 2016, nr. VL 1613 M01). De memo met de berekeningsresultaten is als bijlage bij deze toelichting gevoegd.

Bij de berekening is uitgegaan van de volgende uitgangspunten:

- Voor de positie van de nieuwbouwwoning is uitgegaan van een afstand van circa 6 meter van de rand van de weg en een wegbreedte van circa 5 meter. Naast de weg ligt nog een trottoir, deze is in de verhardingsbreedte meegerekend in het rekenmodel.
- Aangezien aan de overkant van de woningen, op een afstand van circa 13 meter, zijn bergingen gelegen en woningen op circa 25 meter. Daarom is bij de berekening uitgegaan van een objectfractie van 0,5.
- Gezien het feit dat de woning in lijn gebouwd wordt met de voorgevelrooilijn van de naastgelegen woningen is de zichthoek 127 graden.
- Er is gerekend op een hoogte van 4,5 meter, overeenkomend met de 1e verdiepingshoogte.

Uit de berekening blijkt dat de geluidbelasting op de voorgevel van de woning met de genoemde uitgangspunten 43 dB bedraagt inclusief aftrek van 5 dB. Er is sprake van een aanvaardbaar akoestisch woon- en leefklimaat.

#### **Conclusie**

Het plan kan uit oogpunt van akoestiek worden gerealiseerd.

#### **4.8 Bodem**

In het kader van de voorbereiding van het bestemmingsplan en het bouwplan voor de nieuwe woning is bodemonderzoek uitgevoerd. In eerste aanleg voor het gedeelte waar de bestaande woning met bijgebouwen staat (Mbs Moerdijk Bodemsanering B.V., d.d. 19.05.2014, kernmerk 3141.01.141.rl). Vanwege het plan om de woning elders op het perceel te situering is aanvullend verkennend (asbest) bodemonderzoek uitgevoerd voor het resterende deel van het perceel (Inventerra 1 februari 2016, projectnr. 15-2225-R01JV).

In het onderzoek van Mbs uit 2014 is een sterke loodverontreiniging aangetroffen, de omvang is niet zodanig dat sprake is van een ernstig geval van bodemverontreiniging. De verontreiniging zou afgedekt kunnen worden met bestrating. Bij het onderzoek van Inventerra is ook een loodverontreiniging aangetroffen. Daarnaast zijn enkele asbestplaten aangetroffen.

In de rapportage wordt geconcludeerd dat de grond geschikt is om gebruikt te worden overeenkomstig de woonbestemming, mits de aangetroffen verontreiniging wordt afgedekt dan wel afgevoerd. Voor dit moment is er voldoende onderzocht.

Inmiddels is de bedoelde verontreiniging afgevoerd. Dit geldt evenzeer voor de asbestplaten.

# **4.9 Geur.**

Het perceel bevindt zich niet binnen een geur- en/of stankcirkel, waardoor het aspect geur/stank geen belemmeringen oplevert voor de realisering van het bouwplan.

# **4.10 Luchtkwaliteit**

In hoofdstuk 5 van de Wet milieubeheer is de regelgeving met betrekking tot luchtkwaliteit vastgelegd. In artikel 5.16 is vastgelegd dat bestuursorganen bevoegdheden, zoals het vaststellen van een bestemmingsplan of het nemen van een projectbesluit, mogen uitoefenen wanneer sprake is van één van de volgende gevallen:

- a. Er is geen sprake is van een (dreigende) overschrijding van de grenswaarden.
- b. De concentratie van de desbetreffende stoffen in de buitenlucht verbetert of blijft ten minste gelijk.
- c. Het plan draagt 'niet in betekenende mate' bij aan de concentratie van de desbetreffende stoffen in de buitenlucht.
- d. De ontwikkeling is opgenomen in een vastgesteld programma, zoals het Nationaal Samenwerkingsprogramma Luchtkwaliteit (NSL).

Een nadere uitwerking van de regelgeving met betrekking tot het begrip 'niet in betekende mate' is vastgelegd in het 'Besluit niet in betekende mate bijdragen (luchtkwaliteitseisen)' en de 'Regeling niet in betekenende mate bijdragen (luchtkwaliteitseisen)'. Voor ontwikkelingen die 'niet in betekenende mate' bijdragen aan de luchtverontreiniging hoeft niet te worden getoetst aan de grenswaarden.

In de Regeling zijn categorieën van gevallen benoemd die in ieder geval als 'niet in betekenende mate' worden aangemerkt en waarvoor toetsing aan de grenswaarden dus zonder meer achterwege kan blijven.

Het bestemmingsplan voorziet in het plan om een bestaande woning te vernieuwen. Hierdoor blijft het aantal verkeersbewegingen gelijk. De luchtkwaliteit wordt hierdoor in ieder geval niet zwaarder belast.

Hiermee is, verwijzend naar artikel 5.16 van de Wet milieubeheer aannemelijk gemaakt de concentratie in de buitenlucht van de stoffen stikstofdioxide NO2 en fijn stof PM10 in de buitenlucht in ieder geval ten minste gelijk blijft en niet toeneemt.

In het kader van een goede ruimtelijke ordening zijn de jaargemiddelde concentraties NO2 en PM10 in de omgeving van het plangebied inzichtelijk gemaakt. Deze concentraties zijn afkomstig uit de NSLmonitoringstool. In deze tool is de Bevershoekstraat niet opgenomen.

De concentraties van de blootstellingsberekeningen zijn wel te vinden op de Atlas voor de Leefomgeving. Uit deze Atlas blijkt uit de actuele cijfers van 2016 dat, nabij het plangebied, de jaargemiddelde concentraties NO2 en PM10 respectievelijk maximaal 15,34 μg/m3 en 18,82 μg/m3 bedraagt. De jaargemiddelde grenswaarde voor de beide stoffen van 40 μg/m3 wordt niet overschrijden.

#### *Conclusie*

Gezien de aard en omvang van het planvoornemen, kan geconcludeerd worden dat de ruimtelijke ontwikkeling die dit bestemmingsplan mogelijk maakt, niet in betekenende mate bijdraagt aan de luchtkwaliteit.

Vanuit het aspect luchtkwaliteit bestaat er geen belemmering voor de geplande ontwikkeling.

#### **4.11 Externe veiligheid**

Op 27 oktober 2004 is het Besluit externe veiligheid inrichtingen milieubeheer (BEVI) van kracht geworden.

In overeenstemming met artikel 5 van dit BEVI dient bij een besluit in het kader van de Wet ruimtelijke ordening (Wro) onderzocht te worden in hoeverre er sprake is van aanwezigheid van risicovolle inrichtingen in de nabijheid van de locatie waarop het Wro besluit betrekking heeft. Tevens dienen de risicocontour voor het plaatsgebonden risico (PR 10-6 contour) en het groepsrisico (GR) met de eventuele toename hiervan berekend te worden. Het GR dient in de toelichting op het besluit te worden verantwoord.

Uit de risicokaart Nederland blijkt, dat er geen risicovolle inrichtingen in de nabijheid van het plangebied aanwezig zijn.

**Figuur 11: deel risicokaart Nederland**

Het plangebied ligt overigens ook binnen 200 meter van de vaarweg Dordtsche Kil waarover vervoer van gevaarlijke stoffen plaatsvindt en welke deel uitmaakt van het Basisnet vervoer gevaarlijke stoffen.

Hierop zijn de regels van het Besluit externe veiligheid transportroutes (Bevt) van toepassing. Vanwege het vervoer van gevaarlijke stoffen over de Dordtsche Kil dient rekening gehouden te worden met een plasbrandaandachtsgebied (vrijwaringszone) van 40 meter uit de vaarweg waarbinnen geprojecteerde kwetsbare objecten zoals woningen beschermd dienen te worden tegen de effecten van een plasbrand op het water.

Het nieuwe bouwvlak binnen het plangebied valt buiten deze zone en dit vormt derhalve geen belemmering voor het plan. Gelet op het vastgestelde verwaarloosbare groepsrisico voor het vervoer van gevaarlijke stoffen over de Dordtsche Kil en het gegeven dat het onderhavige plan niet tot een toename hiervan leidt, is een uitgebreide verantwoording hiervan niet noodzakelijk. De positionering van de woning aan de weg en niet meer onder aan de dijk, maakt dat het mogelijk is om zich vanuit de woning bij een mogelijk incident op de Dordtse Kil in veiligheid te brengen.

Vanuit oogpunt van externe veiligheid kan het bestemmingsplan als aanvaardbaar worden bestempeld.

#### **4.12 Kabels en leidingen**

Binnen het plangebied liggen diverse kabels en leidingen, zoals elektriciteit, telefoon en kabeltelevisie, doch deze zijn planologisch gezien niet relevant.

# **5. Juridische toetsing.**

# **5.1 Juridische planopzet.**

Op grond van de Wet ruimtelijke ordening (Wro) en het Besluit ruimtelijke ordening (Bro) is het verplicht bestemmingsplannen geheel digitaal op te stellen en vast te stellen.

Het bestemmingsplan is opgesteld aan de hand van de Standaard Vergelijkbare Bestemmingsplannen 2012 (SVBP 2012).

De regels zijn qua opzet en inhoud, uiteraard voor zover relevant, gelijk aan de regels zoals opgenomen in het bestemmingsplan 's-Gravendeel.

# **5.2 Bestemmingswijzer.**

#### 5.2.1 Inleidende bepalingen.

De artikelen 1 en 2 bevatten de algemene regels zoals de begripsbepalingen en de wijze van meten.

5.2.2. Bestemmingsregels (hoofdstuk 2)

Op het perceel worden de bestemmingen 'Tuin' en 'Wonen' gelegd. Via aanduidingen wordt de situering (bouwvlak) en de goothoogte van de nieuwe woning geregeld.

Daarnaast is op een groot gedeelte van het plangebied de dubbelbestemming 'Waarde-Archeologie 1' en voor een klein gedeelte 'Waarde – Archeologie 3' van toepassing. Dit is gedaan om de aanwezige archeologische waarden te beschermen. Tevens is de dubbelbestemming 'Waterstaat – Waterkering' ter bescherming van de aanwezige waterkering, te weten de Kildijk.

Ten slotte is op het oostelijke deel van het plangebied de 'vrijwaringszone – vaarweg' van toepassing.

# 5.2.3 Algemene bepalingen.

De Anti-dubbeltelregel en de overgangsregels zijn overgenomen uit het Bro. Daarnaast is een artikel opgenomen voor de titel van het plan, voor toegelaten overschrijdingen, algemene afwijkingsbepalingen en aanvullende werking van de bouwverordening.

# **5.3 Plantoetsing en handhaving**.

De gemeente Binnenmaas is belast met het toezicht op de uitvoering van de bouwwerkzaamheden overeenkomstig het bepaalde in dit bestemmingsplan.

# **6. Uitvoering.**

#### **6.1 Economische uitvoerbaarheid.**

Het plan omvat de herbouw van een woning op het perceel Bevershoekstraat 125. De grond is in eigendom bij de initiatiefnemer.

Er wordt een anterieure overeenkomst afgesloten zodat de uitvoerbaarheid wordt gewaarborgd.

Dit betekent dat het kostenverhaal is verzekerd. Er hoeft dan ook geen exploitatieplan als bedoeld in artikel 6.12 van de Wro worden vastgesteld. De realisering van het plan wordt verzorgd door initiatiefnemers. De financiële dekking voor het plan is hiermee geregeld en de economische uitvoerbaarheid is voldoende gewaarborgd.

#### **6.2 Planschade.**

Tussen de gemeente en de ontwikkelaar wordt ter afdekking van eventuele planschadeclaims een planschadeovereenkomst ex artikel 6.4a Wro afgesloten.

# 7. **Overleg ex artikel 3.1.1. Bro/zienswijzen**

# **7.1 Vooroverleg**

In het kader van het vooroverleg zijn drie reacties ontvangen, te weten van de Gasunie, Rijkswaterstaat en het Waterschap Hollandse Delta. Alle drie de reacties hadden als inhoud dat met het bestemmingsplan kon worden ingestemd.

# **7.2 Zienswijzen**

Het ontwerpbestemmingsplan 'Bevershoekstraat 125 te 's-Gravendeel' heeft van 18 juli tot en met 29 augustus 2016 ter inzage gelegen. Tijdens deze termijn is één zienswijze ingediend. In de Nota zienswijzen, die als bijlage bij deze toelichting is gevoegd, wordt op de zienswijze ingegaan. De zienswijze heeft niet geleid tot het aanpassen van het bestemmingsplan.