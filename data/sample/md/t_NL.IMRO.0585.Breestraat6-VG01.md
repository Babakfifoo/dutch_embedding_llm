# **Inhoudsopgave**

|            | hoofdstuk 1<br>Inleiding                                        | 1        |
|------------|-----------------------------------------------------------------|----------|
| 1.1<br>1.2 | Aanleiding tot herziening<br>Leeswijzer                         | 1<br>2   |
|            | hoofdstuk 2<br>Planbeschrijving                                 | 3        |
| 2.1<br>2.2 | Uitgangspunten en doelstelling<br>Inrichting                    | 3<br>5   |
|            | hoofdstuk 3<br>Beleidskader                                     | 6        |
| 3.1        | Inleiding                                                       | 6        |
| 3.2        | Rijksbeleid                                                     | 6        |
| 3.3<br>3.4 | Provinciaal beleid<br>Regionaal beleid                          | 7<br>8   |
| 3.5        | Gemeentelijk beleid                                             | 9        |
|            | hoofdstuk 4<br>Onderzoeken                                      | 12       |
| 4.1        | Sectorale onderzoeken                                           | 12       |
| 4.2        | Bedrijven en milieuzonering                                     | 12       |
| 4.3<br>4.4 | Bodemkwaliteit<br>Cultuurhistorie en archeologie                | 14<br>16 |
| 4.5        | Externe veiligheid                                              | 18       |
| 4.6        | Flora en fauna                                                  | 18       |
| 4.7        | Geluidhinder                                                    | 20       |
| 4.8        | Luchtkwaliteit                                                  | 20       |
| 4.9        | Water                                                           | 22       |
|            | hoofdstuk 5<br>Juridische planbeschrijving                      | 23       |
| 5.1        | Wijziging ten opzichte van vigerend plan                        | 23       |
| 5.2        | Algemeen                                                        | 24       |
| 5.3        | Methodiek                                                       | 24       |
| 5.4<br>5.5 | Bestemmingen<br>Aanduidingen                                    | 25<br>26 |
|            |                                                                 |          |
|            | hoofdstuk 6<br>Uitvoerbaarheid                                  | 27       |
| 6.1<br>6.2 | Economische uitvoerbaarheid<br>Maatschappelijke uitvoerbaarheid | 27<br>27 |
|            |                                                                 |          |

Bestemmingsplan Breestraat 2 Westmaas

# hoofdstuk 1 **Inleiding**

### 1.1 **Aanleiding tot herziening**

Op 10 december 2009 is het bestemmingsplan Mijnsheerenland / Westmaas vastgesteld. Dit bestemmingsplan was voor het grootste deel gericht op de bestaande bebouwing en het bestaande gebruik (beheergericht). Bij het opstellen van het thans vigerende bestemmingsplan was er in de kern Westmaas sprake van relatief veel ruimtelijke initiatieven. In het vigerende bestemmingsplan is daarbij per locatie een afweging gemaakt of deze in het plan opgenomen kon worden, of dat de planvorming nog onvoldoende concreet was. Om de verschillende initiatieven in ieder geval op elkaar af te kunnen stemmen, heeft de gemeente ambities geformuleerd en beleid uitgezet. Dit heeft de basis gevormd van het genoemde bestemmingsplan.

In figuur 1.1 is een uitsnede van het vigerende kaart opgenomen. Achter de bebouwing van Breestraat 4 t/m 8 zijn in het vigerende bestemmingsplan twee bouwvlakken opgenomen om de realisatie van 2 vrijstaande woningen mogelijk te maken.

Sinds de vaststelling van het bestemmingsplan zijn de tijden veranderd. In de huidige markt blijkt, door de ongunstige ligging van de bouwvlakken ten opzichte van elkaar, geen animo te zijn voor deze twee kavels. De huidige posities resulteren in een voor- en achterwoning en niet in 2 gelijkwaardige woningen die beide aansluiten op het water. Om deze locatie alsnog te kunnen ontwikkelen wil de initiatiefnemer de bouwmogelijkheden op het perceel flexibeler maken.

Met dit bestemmingsplan worden meer mogelijkheden gegeven voor de positie van de woningen. Hierbij zijn de bouwregels uit het oorspronkelijke bestemmingsplan overgenomen. Alleen de locatie waar de woningen mogen worden gebouwd wordt met dit plan gewijzigd. Dit betekent onder andere dat het aantal woningen en de hoogte van de woningen niet gewijzigd worden.

Figuur 1.1. Uitsnede bestemmingsplan Mijnsheerenland/Westmaas. Bron: ruimtelijkeplannen.nl

# 1.2 **Leeswijzer**

In hoofdstuk 2 wordt allereerst ingegaan op de stedenbouwkundige voorstudie die is uitgevoerd om de beoogde kwaliteit te bereiken. In hoofdstuk 3 geeft een weergave van beleidsstukken op diverse niveaus die betrekking op de beoogde ontwikkeling. Voorts wordt in hoofdstuk 4 ingegaan op diverse sectorale aspecten om de haalbaarheid van de verplaatsing van de bouwvlakken aan te tonen. Hierbij wordt bijvoorbeeld ingegaan op de nabijheid van bedrijven, de molen De Windlust en de hoge archeologische verwachtingswaarde. In hoofdstuk 5 wordt vervolgens uitgelegd hoe de regels en de verbeelding gelezen moeten worden. Tot slot wordt in hoofdstuk 6 de economische en maatschappelijke uitvoerbaarheid behandeld.

# hoofdstuk 2 **Planbeschrijving**

# 2.1 **Uitgangspunten en doelstelling**

De huidige situatie aan de Breestraat 2 is een achterkantsituatie. Het gebied ligt achter de woningen van de Breestraat 4 en 8 en is enkel toegankelijk via een smalle toegangsweg ten oosten van nummer 4. Het gebied is nu in gebruik als opslag en speelt nauwelijks een rol van betekenis voor zijn omgeving. Het draagt zelfs bij aan het rommelige karakter aan de waterkant.

Figuur 2.1. Luchtfoto Breestraat met uitsnede (bron: cyclomedia)

### **Transformatie**

Het voornemen is om dit gebied te transformeren naar woningbouw. Dit voornemen is er al langer en is ook vastgelegd in het vigerende bestemmingsplan. Een positieve ontwikkeling die bij zal dragen aan een meer publieke beleving van het water en het verwijderen van rommelige bedrijfsactiviteiten.

In het huidige bestemmingsplan staan de woningen achter elkaar gepositioneerd, min of meer centraal op de locatie. Hierdoor kan echter onvoldoende kwaliteit voor de woningen zelf worden gerealiseerd en wordt ook geen bijdrage aan de omgeving geleverd. Om die reden is deze herziening ingezet met als doel de voorgestelde nieuwe woningen opnieuw te positioneren op de kavel zodat deze wel de juiste kwaliteit kunnen bereiken. Het bouwvlak krijgt een nieuwe positie op basis van de volgende uitgangpunten:

- Er worden 2 woningen met gelijkwaardige kwaliteit mogelijk gemaakt;
- Beide kavels grenzen aan het water zodat de woningen gebruik kunnen maken van deze kwaliteit. De eigen oever mag hiervoor vergraven worden en steigers mogen gerealiseerd worden. Beide acties kunnen enkel na overleg met, en zo nodig toestemming (met vergunning) van het Waterschap worden uitgevoerd;
- In het bestemmingsplan wordt 1 bouwvlak vastgelegd waarbinnen de hoofdgebouwen van de twee woningen kunnen worden gepositioneerd;
- Het bouwvlak is zo geplaatst dat er direct vanaf de Breestraat zicht is op de meest westelijke woning. Zo vormt de woning onderdeel van het bebouwingslint, ondanks de terugliggende positie;
- Beide woningen staan los van elkaar;
- Ter ontsluiting van beide kavels wordt niet alleen een toegangsweg gerealiseerd vanaf de Breestraat, maar ook een volwaardige voorruimte voor beide kavels. Hierbij wordt gedacht aan een hofje dat ruimte biedt voor toegang naar beide kavels, parkeerruimte voor bezoekers en keermogelijkheid voor calamiteitenverkeer. Dit hofje met toegangsweg wordt een semi-openbaar gebied in eigendom van de twee nieuwe kavels;
- De zichtlijn over de oostelijke watergang blijft te allen tijde vrij van obstakels

#### Verkeer en parkeren

De bestaande bouwvlakken zijn gelegen in een tweedelijnsbebouwing. Vanaf de Breestraat is in noordelijke richting een ontsluitingsweg aangegeven op de vigerende kaart. De ontsluitingsweg is ook opgenomen in dit bestemmingsplan. Het perceel wordt op dit moment ook al op deze wijze ontsloten. Gelet op de ligging van de bestaande bebouwing in de omgeving en gelet op het feit dat het perceel aan het water grenst, is het realiseren van een extra calamiteitenroute niet mogelijk. In het huidige bestemmingsplan was hier ook geen sprake van. De toegangsweg heeft voldoende breedte en zodra het gebied in ontwikkeling wordt gebracht, zal er overleg worden gevoerd met de brandweer om de inrichting van het gebied af te stemmen op de eisen ten aanzien van veiligheid en bereikbaarheid. Eveneens zal in overleg met de gemeente worden bekeken hoe de ontsluiting vormgegeven zal worden. Hierbij kan gedacht worden aan een woonerf met een in- en uitritconstructie, aansluitend op de Breestraat in plaats van een smalle verbindingsweg zoals die nu fysiek aanwezig is.

Met deze herziening worden 2 kwalitatieve woningen mogelijk. Gezamenlijk vormen ze een hoogwaardig woongebied achter de eerstelijnsbebouwing met hun eigen kwaliteit en kwaliteit voor hun omgeving. Hierbij is het van belang dat ook voor deze woningen voldoende ruimte aanwezig is om te voorzien in hun eigen parkeerbehoefte. Met betrekking tot het gebruik van gronden en bouwwerken geldt dat voor het aantal te realiseren parkeerplaatsen per woning worden de normen aangehouden zoals opgenomen in CROW-publicatie 317, onder 'rest bebouwde kom' en 'weinig stedelijk'. Daarnaast dient op grond van een collegebesluit van 12 juni 2012 (standaard) een marge van 10% te worden gehanteerd.

De parkeernormen zijn niet hard in de regels van het bestemmingsplan vastgelegd. Dit maakt in de praktijk het bestemmingsplan onuitvoerbaar en leidt tot nodeloze afwijkingsprocedures.

Ook zou een wijziging van de parkeernormen die voortkomt uit voortschrijdend inzicht of nieuwe parkeerkencijfers van het CROW, niet kunnen worden doorgevoerd.

Op eigen terrein is voldoende ruimte om voldoende parkeervoorzieningen te realiseren.

# 2.2 **Inrichting**

Op basis van de bovenstaande uitgangspunten is gekeken naar een mogelijke inrichting van het gebied. Het betreft hier vrije kavels die door particulieren individueel worden ontwikkeld.

In het bestemmingsplan is een bouwvlak vastgelegd op verzoek van de gemeente. Het gaat om een bouwvlak voor de hoofdgebouwen. Aan- en bijgebouwen mogen hier buiten vallen, mits deze in de bestemming Wonen vallen. Hiermee wordt voor omwonenden duidelijkheid gegeven over de positie van de woningen op de kavel. Gevolg hiervan is uiteraard dat er beperkte vrijheid is in de vorm en omvang van de woning.

Het gemeenschappelijke voorterrein is bestemd als tuin zodat dit vrij blijft van bebouwing. Binnen dit voorterrein is er voldoende ruimte voor de afscherming van de achterkant van de bestaande woningen van de Breestraat 4 en 8.

Belangrijk bij de ontwikkeling is dat er sprake is van een achtersituatie met aangrenzend verschillende achter- en zijkanten. Niet een hele fraaie begrenzing en daarmee is het van belang dat de nieuwe kavels hun eigen kwaliteit gaan krijgen. Dit begint al met een hoogwaardige toegang en een eigen hofje. Daarbij is hier sprake van zeer ruime kavels met een oppervlakte van circa 875 m²

Het oostelijke kavel is zo ingericht dat er een direct zicht is vanaf de Breestraat op de woning en andersom. Aan de noordzijde kan er bij beide woningen een aanpassing worden gedaan aan de oever zodat ruimte ontstaat voor de aanleg van een bootje. Indien dit gewenst is dient voorafgaand aan de realisatie hiervan op basis van de Keur van het Waterschap Hollandse Delta (www.wshd.nl) wel een vergunning te worden aangevraagd.

In dit bestemmingsplan is een wijzigingsbevoegdheid opgenomen die het mogelijk maakt dat, na goedkeuring van het bevoegd gezag, de woningen binnen een begrensd gebied nog kunnen schuiven met het hoofdgebouw. Hierdoor ontstaat enige mate van flexibiliteit voor toekomstige bewoners.

# hoofdstuk 3 **Beleidskader**

# 3.1 **Inleiding**

Het al dan niet voldoen aan verschillende randvoorwaarden en uitgangspunten is bepalend voor de vraag of een nieuw bestemmingsplan ook daadwerkelijk uitvoerbaar is. Hierbij moet worden gedacht aan onder meer het ruimtelijke beleid van de hogere overheden en de gemeenten zelf. Met dit bestemmingsplan wordt beoogd om op een locatie waar reeds een woonbestemming aanwezig is, de bestaande bouwvlakken anders te situeren, teneinde de stedenbouwkundige uitstraling van de betreffende locatie te verbeteren en de verkoopbaarheid van de kavels te vergroten.

# 3.2 **Rijksbeleid**

### 3.2.1 **Structuurvisie Infrastructuur en Ruimte**

In maart 2012 is de Structuurvisie Infrastructuur en Ruimte (SVIR) vastgesteld. De SVIR vervangt de Nota ruimte, Nota mobiliteit (gedeeltelijk), de structuurvisie Randstad en nog een aantal kleine plannen meer. Uitgaande van de verantwoordelijkheden van het Rijk zijn de ambities uitgewerkt in rijksdoelen tot 2028 en is aangegeven welke nationale belangen daarbij aan de orde zijn. In de SVIR zijn 3 hoofddoelstellingen opgesteld en deze doelstellingen zijn vertaald in 13 Nationale belangen. Geen van deze nationale belangen is van directe invloed op de herpositionering van de bestaande bouwvlakken voor woningbouw.

### 3.2.2 **Besluit algemene regels ruimtelijke ordening**

Het Besluit algemene regels ruimtelijke ordening, ook wel het Barro genoemd, is per 1 oktober 2012 volledig in werking getreden. Het Barro heeft als doel om vanuit een concreet nationaal belang een goede ruimtelijke ordening te bevorderen. Het Barro is het inhoudelijke beleidskader van de rijksoverheid waaraan bestemmingsplannen van gemeenten moeten voldoen. Dit betekent dat het Barro regels geeft over bestemmingen en het gebruik van gronden en zich daarbij primair richt tot de gemeenten. Daarnaast kan het Barro aan de gemeenten opdragen om in de toelichting bij een bestemmingsplan bepaalde zaken uitdrukkelijk te motiveren.

De volgende onderwerpen uit het Barro moeten worden vertaald in bestemmingsplannen: (1) Project Mainportontwikkeling Rotterdam, (2) Kustfundament, (3) Grote Rivieren, Waddenzee en Waddengebied, (4) Defensie, (5) Erfgoederen van uitzonderlijke universele waarde, (6) Rijksvaarwegen, (7) Hoofdwegen en spoorwegen, (8) Elektriciteitsvoorzieningen, (9) EHS, (10) Primaire waterkeringen buiten het kustfundament en de (11) uitbreidingsruimte van het IJsselmeer.

Daarnaast bevat het besluit om het Barro aan te vullen een wijziging van het Besluit ruimtelijke ordening (Bro). Dit is de volgende wijziging: Gemeenten en provincies zijn verplicht om in de toelichting van een ruimtelijk besluit de zogenaamde 'ladder voor duurzame verstedelijking' op te nemen, wanneer een zodanig besluit een nieuwe stedelijke ontwikkeling mogelijk maakt.

De ontwikkeling heeft geen raakvlakken met het Barro en is daarmee ook niet strijdig met het Barro. Voorts betreft het in dit plan geen nieuwe stedelijk ontwikkeling, maar slechts de verplaatsing van bestaande bouwmogelijkheden, waardoor de genoemde 'ladder' niet doorlopen hoeft te worden.

# 3.3 **Provinciaal beleid**

### 3.3.1 **Provinciale Visie Ruimte en Mobiliteit.**

De provincie stuurt op (boven)regionaal niveau aan in de inrichting van de ruimte in Zuid-Holland. Bij de vaststelling op 9 juli 2014 van de Visie ruimte en mobiliteit (VRM), kwamen de Structuurvisie - Visie op Zuid-Holland (2010) en Verordening Ruimte 2010 te vervallen. De VRM geeft op hoofdlijnen sturing aan de ruimtelijke ordening en maatregelen op het gebied van verkeer en vervoer. Hoofddoel van de VRM is het scheppen van voorwaarden voor een economisch krachtige regio. Dat betekent: ruimte bieden om te ondernemen, het mobiliteitsnetwerk op orde en zorgen voor een aantrekkelijke leefomgeving.

De VRM bestaat uit: 1) de Visie ruimte en mobiliteit, 2) de Verordening ruimte 2014, 3) het Programma ruimte en 4) het Programma mobiliteit.

In de VRM worden de hoofdlijnen voor het beleid van de bebouwde ruimte verwoord.

De kwaliteitskaart is voor de provincie een belangrijk instrument om ruimtelijke ontwikkelingen zodanig te sturen dat ze een bijdrage leveren aan de ruimtelijke kwaliteit. De kaart geeft een beschrijving van de gebiedskenmerken en kwaliteiten van Zuid-Holland, waar rekening mee gehouden dient te worden in de planvorming. De planlocatie is aangeduid als 'bebouwde ruimte' en ´steden en dorpen´. De provincie zet in op het zoveel mogelijk concentreren van nieuwbouw binnen de bebouwde ruimte.

Richtpunten:

- Ontwikkelingen dragen bij aan de karakteristieke kenmerken/identiteit van stad, kern of dorp.
- Ontwikkelingen dragen bij aan versterking van de stedelijke groen- en waterstructuur.
- Het eigen karakter van het historisch centrum wordt versterkt.
- Historische centra en kernen blijven ervaarbaar vanuit het omringende gebied.

De provincie richt zich in haar beleid ook op molens. Molens vormen een kenmerkende combinatie van cultuurhistorie, natuur en landschap. Daarbij gaat het niet alleen om het monument op zich maar ook om zijn omgeving en ensemblewaarde. Hiervoor worden in de Verordening ruimte planologische beschermingszones (zogenoemde biotopen) opgenomen.

Het voortbouwen op de eigen identiteit van steden en dorpen, in relatie tot het landschap, zorgt voor herkenbare en onderscheidende woon- en werkmilieus. Bij ruimtelijke ontwikkelingen wordt aandacht gevraagd voor het behouden of versterken van de identiteit en gebruikswaarde van stads- en dorpsgebied.

De verplaatsing c.q. samenvoeging van de bouwvlakken op hetzelfde bouwperceel is niet in strijd met de gegeven kaders van de kwaliteitskaart van de Provincie. De binnenstedelijke aanpassing van de bebouwingsstructuur is passend binnen de 'Visie op Zuid Holland'.

### 3.3.2 **Provinciale Verordening ruimte**

In de Visie op Zuid-Holland beschrijft de provincie haar doelstellingen en provinciale belangen.

Om het provinciaal ruimtelijk beleid uit te voeren heeft de provincie verschillende instrumenten, waarvan een verordening er één is. De Verordening ruimte 2014 stelt regels aan gemeentelijke bestemmingsplannen, afwijkingsprocedures of beheersverordeningen.

Tevens zijn de nationale belangen zoals vastgelegd in de AMvB Ruimte in de provinciale verordening opgenomen ten behoeve van een doorwerking in de gemeentelijke bestemmingsplannen.

De verordening, gebaseerd op artikel 4.1 van de Wet ruimtelijke ordening, stelt regels betreffende de inhoud van en de toelichting van juridisch-planologische procedures over onderwerpen in zowel het landelijke als het stedelijke gebied van Zuid-Holland.

Ontwikkelingen in het plangebied dienen getoetst te worden aan het provinciale beleid; de provinciale verordening maakt hier onderdeel van uit. Indien een plan in strijd is met de Provinciale Verordening hebben Gedeputeerde Staten de bevoegdheid om een afwijking van de Provinciale Verordening te verlenen.

Het provinciaal kwaliteitsbeleid gaat uit van 'ja, mits': ruimtelijke ontwikkelingen zijn mogelijk, met behoud of verbetering van de ruimtelijke kwaliteit en geldt in principe voor het grondgebied van de gehele provincie, dat wil zeggen zowel de groene ruimte als de bebouwde ruimte. Een bestemmingsplan kan dus voorzien in een nieuwe ruimtelijke ontwikkeling, onder de volgende voorwaarden ten aanzien van ruimtelijke kwaliteit: de ruimtelijke ontwikkeling past binnen de aard en schaal van het gebied en voldoet aan de richtpunten van de kwaliteitskaart (inpassen).

De planlocatie is niet benoemd op één van de kaarten behorende bij de Verordening Ruimte 2014. Het is een kleinschalige ontwikkeling die qua schaal past binnen de bestaande stedelijke omgeving. Er is geen sprake vaan een nieuwe stedelijke ontwikkeling waarvoor verantwoording van de behoefte op grond van artikel 2.1.1 van de Verordening ruimte 2014 (ladder voor duurzame verstedelijking) aan de orde is. De ruimtelijke ontwikkeling past binnen de aard en schaal van het gebied en voldoet aan de richtpunten van de kwaliteitskaart (inpassen).

Voorliggend bestemmingsplan voor gronden gelegen binnen de molenbiotoop van traditionele windmolens garandeert de vrije windvang en het zicht op de molen en voldoet aan de volgende voorwaarden als gesteld in artikel 2.3.5 van de verordening ruimte.

Het plangebied ligt binnen de bebouwingscontouren en betreft daarnaast slechts de verplaatsing c.q. samenvoeging van de bouwvlakken op hetzelfde perceel. Daarnaast bevindt het plan zich binnen een molenbiotoop. Hiermee is rekening gehouden in dit bestemmingsplan door het opnemen van een vrijwaringszone. In paragraaf 4.2 wordt hier uitvoeriger op ingegaan.

### 3.4 **Regionaal beleid**

### 3.4.1 **Archeologische verwachtings- en beleidsadvieskaart Hoeksche Waard**

In opdracht van de Hoeksche Waard heeft ADC Heritage samen met ADC ArcheoProjecten een archeologische verwachtings- en beleidsadvieskaart vervaardigd voor de Hoeksche Waard. Het doel van de archeologische beleidsadvieskaart is ondermeer om de waardevolle archeologische elementen van de Hoeksche Waard te behouden en tegelijkertijd voor de noodzakelijke dynamiek te kunnen zorgen.

Een archeologische verwachtingskaart is een voorspellingskaart waarop verwachtingen met betrekking tot de situering van (nog) onbekende archeologische vindplaatsen zijn vertaald in termen van vlakken en zones. Op de kaart worden zones aangegeven met verschillende verwachtingen: hoge, middelhoge of lage verwachting en indien van toepassing geen verwachting.

De archeologische verwachtingskaart vormt de basis voor het opstellen van een beleidsadvieskaart, die vervolgens kan worden gebruikt door de gemeente voor toetsing van plannen op de mogelijke aanwezigheid van archeologische waarden. Op deze manier kan vroegtijdig rekening worden gehouden met de archeologie. De gemeente Binnenmaas heeft eind 2008 een Nota Cultureel Erfgoed laten opstellen door het Erfgoedhuis Zuid-Holland. Deze nota geeft een beeld van de huidige stand van zaken ten aanzien van het gemeentelijke erfgoedbeleid en bevat voorstellen voor het ontwikkelen van nieuw beleid.

Naast beleidsambities en -voornemens, zijn ook concrete initiatieven en activiteiten geformuleerd. Samen moeten deze op termijn leiden tot een integraal gemeentelijk erfgoedbeleid. In de nota wordt ingegaan op verschillende vormen van cultureel erfgoed. Er is gekeken naar het cultuurlandschap van Binnenmaas, het archeologisch bodemarchief en de gebouwde en ruimtelijke monumentenzorg. Ook is aandacht besteed aan het roerende en immateriële erfgoed.

Om zorg te kunnen dragen voor het bodemarchief is het noodzakelijk dat archeologische (verwachtings)waarden bij ruimtelijke ontwikkelingen die grondverstoring tot gevolg hebben, al vroeg in het planproces worden betrokken. De archeologische verwachtings- en beleidsadvieskaart is hierbij richtinggevend.

Via de Monumentenwet zijn gemeenten verplicht om in nieuwe of te wijzigen bestemmingsplannen rekening te houden met bekende en te verwachten archeologische waarden. De archeologisch waardevolle gebieden en bijbehorende regimes die op de archeologische beleidsadvieskaart zijn weergegeven kunnen direct vertaald worden naar de kaarten en regels van nieuwe bestemmingsplannen.

Met dit bestemmingsplan wordt voorzien in de verplaatsing c.q. samenvoeging van twee bouwvlakken tot 1 bouwvlak op hetzelfde perceel. Vanwege de verplaatsing van de bouwvlakken is, in het kader van het archeologisch beleid, een booronderzoek uitgevoerd. Dit staat verder uitgewerkt in hoofdstuk 4.2.

### 3.5 **Gemeentelijk beleid**

### 3.5.1 **Structuurvisie Binnenmaas**

Op donderdag 7 maart 2013 heeft de gemeenteraad de Structuurvisie Binnenmaas 2020 vastgesteld. In de structuurvisie wordt de gewenste ruimtelijke ontwikkeling van de gemeente Binnenmaas tot 2020 beschreven.

Het karakter van de gemeente Binnenmaas kan niet los worden gezien van het karakter van de Hoeksche Waard en wordt hier mede door bepaald. Kernkwaliteiten van dit nationaal landschap zijn het polderpatroon, het reliëf van kreken en dijken en de openheid van het landschap.

De gemeente Binnenmaas wordt gekenmerkt door ruimte; tussen dijken en kreken, in een agrarisch landschap en ruimte op en rond de Binnenbedijkte Maas. De gemeente wil dit landschap behouden, maar ook ruimte bieden voor nieuwe initiatieven. Deze initiatieven moeten ervoor zorgen dat de kernkwaliteiten van de gemeente Binnenmaas en de Hoeksche Waard worden versterkt. Voor 2020 is derhalve de volgende visie opgesteld: 'Binnenmaas geeft je ruimte' ruimte om te wonen, ruimte om samen te leven, ruimte om te ondernemen en ruimte om te recreëren.

De gemeente heeft deze visie uitgewerkt in acht inhoudelijke thema's:

- Zes vitale dorpen met elk hun eigen dynamiek
- Nationaal landschap: open polders, kreken en dijken
- Wonen voor iedereen in een aantrekkelijke omgeving
- Binnenmaas op de kaart!
- Ruimte voor bedrijvigheid: kwalitatief én functioneel
- Erfgoed voor de toekomst
- Natuurlijk en bewust duurzaam
- Bereikbaar en verbonden

Dit bestemmingsplan richt zich op een locatie aan de Binnenbedijkte Maas. Ter plaatse is reeds een woonbestemming aanwezig, waarbij op basis van het bestaande bestemmingsplan 2 woningen gebouwd mogen worden. Met dit bestemmingsplan wordt beoogd om de situering van de bouwvlakken te wijzigen om zo tot een betere stedenbouwkundige uitstraling te komen, waardoor mede de verkoopbaarheid van de bestaande woningbouwpercelen wordt vergroot. Gelet op het feit dat het hier de verplaatsing van bestaande rechten betreft is hier geen sprake van tegenstrijdigheid met de structuurvisie.

### 3.5.2 **Nota Wonen (2002)**

Deze nota gaat over de kwalitatieve aspecten van het woonbeleid en geeft inzicht in de maatschappelijke ontwikkelingen die naar verwachting nu en in de komende 15 jaar van invloed zijn op de woonwensen. Vanuit diverse maatschappelijke ontwikkelingen en het beleid van de gemeente Binnenmaas en hogere overheden zijn voor het nieuwe woonbeleid van de gemeente Binnenmaas de volgende uitgangspunten van belang:

- Het verschil tussen het stedelijk gebied en het platteland moet worden verduidelijkt en versterkt;
- De gemeente Binnenmaas richt zich op het behoud of versterken van de sociale cohesie en identiteit van dorpen en van bestaande landschappelijke waarden;
- Het instellen van contouren om dorpen en groen vraagt om intensivering van huidige woonwijken. Hierbij zet de gemeente in op meer variaties aan woningen en de integratie van wonen met andere functies;
- De gemeente blijft zich richten op de wensen en doorstromingsmogelijkheden van de eigen bevolking;
- De gemeente zal hiervoor het particulier opdrachtgeverschap en het aanbieden van woon-zorg op maat stimuleren;
- Bij intensivering van woonwijken hoort creatief omgaan met intensiever ruimtegebruik en een verhoging van de kwaliteit van de openbare ruimte;
- De gemeente zet in op het vergroten van de keuzevrijheid en zeggenschap van burgers over hun woning en woonomgeving, niet alleen in nieuwbouwwijken, maar ook in de transformatie van de bestaande voorraad;
- De gemeente werkt aan het vergroten van de betrokkenheid van bewoners bij hun eigen woonomgeving;
- Specifieke aandacht voor de veiligheid van bewoners;
- De gemeente zet zich in vóór een betere regionale afstemming van het woonbeleid.

De benoeming van de Hoeksche Waard tot Nationaal Landschap met bijbehorende voorstellen voor rode en groene contouren en balansgebieden is nog een extra reden om tot een gezamenlijk voorstel te komen. Vanuit voor woonbeleid relevante maatschappelijke ontwikkelingen en in combinatie met bovenstaande uitgangspunten zet de gemeente

Binnenmaas in op de volgende hoofdthema's voor haar woonbeleid met bijbehorende acties.

- **1** Groene woonwens: wonen in een landelijke gemeente;
- **2** Transformatie van (verouderde) bestaande voorraad;
- **3** Meer keuzevrijheid voor alleenstaanden en jongeren;
- **4** Leefstijl 'nieuwe' ouderen en extramuralisering (zorg buiten de muren van instellingen);
- **5** Particulier opdrachtgeverschap;
- **6** Vitaliteit van de woonwijken;
- **7** Leefbaarheid Binnenmaas als landelijke gemeente.

Met dit bestemmingsplan wordt beoogd om bestaande bouwlocaties op hetzelfde perceel te verschuiven om zo de stedenbouwkundige uitstraling en de verkoopbaarheid van de percelen te verbeteren. Aangezien het bestaande bouwmogelijkheden betreft, is verdere toetsing aan het beleid niet verder relevant.

### 3.5.3 **Welstandsnota 2010**

In de welstandsnota zijn de samenhang in de eigenschappen van gebieden en objecten vertaald in objectieve beoordelingscriteria die de burger en de bouwplantoetser een houvast moeten bieden bij het opstellen en het beoordelen van bouwplannen.

Westmaas is in de welstandsnota aangewezen als knooppuntnederzetting, een bijzonder welstandsgebied. Het welstandsbeleid is erop gericht de historische kwaliteit te behouden en waar mogelijk te versterken. Hier is aandacht voor de ruimtelijke kwaliteit wenselijk en de gemeente kan hiervoor aanvullende beleidsinstrumenten inzetten.

Aandachtspunten voor welstandstoezicht zijn onder andere cultuurhistorische herkenbaarheden, diversiteit in gevelwanden, positionering, massa en maatvoering, aandacht voor hoeksituaties, detaillering van gevel en dakvlak, materialen en kleuren en reclame-uitingen. Bij het aanvragen van een omgevingsvergunning voor bouwen om de beoogde woningen te realiseren, zal hieraan getoetst worden.

# hoofdstuk 4 **Onderzoeken**

## 4.1 **Sectorale onderzoeken**

Aan de verschillende overheden zijn op basis van milieuwetgeving zoals de Flora en Faunawet, Wet milieubeheer en de Wet geluidhinder vele taken en bevoegdheden op milieugebied toegekend. Deze hebben ook betrekking op de ruimtelijke ordening. Het milieubeleid van de verschillende overheden is er op gericht om te komen tot een integrale verbetering van de leefomgevingkwaliteit door een vroegtijdige integratie van milieukwaliteit in ruimtelijke planvormingsprocessen. Bij ontwikkelingen dient te worden bekeken of de ontwikkeling geen negatieve effecten heeft op de omgeving en dat een goed leefklimaat ter plaatse kan worden gegarandeerd. Het gaat hierbij om de volgende sectorale aspecten:

- Bedrijven en milieuzonering;
- Bodem;
- Cultuurhistorie en archeologie;
- Externe veiligheid;
- Flora en fauna;
- Geluidhinder;
- Luchtkwaliteit;
- Water.

In het bestemmingsplan Mijnsheerenland/Westmaas is de bestemming van het perceel Breestraat 6 'Wonen'. In het vigerende bestemmingsplan is de mogelijkheid tot het realiseren van de twee woningen reeds mogelijk gemaakt. Echter, de positionering van de bouwvlakken, waarbinnen de woningen gebouwd dienen te worden, is niet optimaal. Met dit bestemmingsplan verandert de functie van het perceel niet, maar wordt de positionering van de bouwvlakken op het bouwperceel aangepast. Met een wijzigingsbevoegdheid is het vervolgens mogelijk om de positie van het bouwvlak te verschuiven, indien dit voor een goede realisatie van woningen op het perceel noodzakelijk blijkt te zijn. De ligging van de toekomstige woningen (maximaal 2) wijzigt, maar milieutechnisch gezien is er weinig sprake van verandering.

Gelet op de beperkte wijziging die met dit bestemmingsplan wordt beoogd, ten opzichte van de vigerende situatie, is uitgebreid onderzoek voor diverse aspecten niet noodzakelijk. De voorgenoemde aspecten vormen geen belemmering voor de uitvoering van het plan, maar zullen onderstaand wel kort worden behandeld.

## 4.2 **Bedrijven en milieuzonering**

In het kader van een goede ruimtelijke ordening dient in ruimtelijke plannen rekening te worden gehouden met afstemming tussen gevoelige functies en milieuhinderlijke functies. Uitgangspunt daarbij is dat nieuwe en bestaande bedrijven niet in hun bedrijfsvoering worden beperkt en dat ter plaatse van woningen sprake is van een aanvaardbaar woon- en leefklimaat. In de ruimtelijke ordening wordt algemeen gebruik gemaakt van de VNGpublicatie "Bedrijven en milieuzonering, editie 2009" om te bepalen welke afstand bedrijven zouden moeten aanhouden ten opzichte van milieugevoelige functies. De gegeven afstanden betreffen allen richtafstanden, waar gemotiveerd van afgeweken kan worden.

Deze afstemming beperkt zich tot de volgende milieuaspecten met een ruimtelijke dimensie: geluid, geur, gevaar en stof.

### 4.2.1 **Onderzoek**

### Omgevingstype

Gelet op de veelzijdigheid van functies in de omgeving, kan uitgegaan worden van richtafstanden die behoren tot de omgevingstype 'gemengd gebied'. Ook dient hier in ogenschouw te worden genomen dat er al diverse woningen op een kortere afstand zijn gelegen van de bestaande bedrijven, dan met dit bestemmingsplan wordt mogelijk gemaakt. De toekomstige woningen hebben hierdoor geen beperkende werking op de omliggende bedrijven. Dit betekent dat de richtafstanden, zoals genoemd in de brochure, gereduceerd kunnen worden met één afstandsstap.

### Inventarisatie bedrijvigheid

In tabel 1 is weergegeven welke type inrichtingen in de omgeving van de locatie zijn gelegen, tot welke VNGcategorie deze behoren, wat de bijbehorende richtafstand is rekening houdende met omgevingstype 'gemengd gebied'. De kolom 'werkelijke afstand' is de afstand van de inrichtings-/bedrijfsgrens tot de gevel van de dichtstbijzijnde nieuwe woningen. Tevens is aangegeven wat het maatgevende aspect (geur, geluid of stof) is.

| SBI  | Adres           | Omschrijving           | VNG       | Richtafstan | Werkelijke | Maatgevend |
|------|-----------------|------------------------|-----------|-------------|------------|------------|
| code |                 |                        | categorie | d           | afstand    | aspect     |
| 926, | Munnikenweg 3   | jachthaven-camping     | 3.1       | 30 m        | 15 m       | geluid     |
| 552  |                 | met onderhoudsloods    |           |             |            |            |
| 501  | Munnikenweg 2   | Detailhandel           | 2         | 10 m        | 51 m       | geluid     |
|      |                 | volumineuze            |           |             |            |            |
|      |                 | goederen<br>nl         |           |             |            |            |
|      |                 | autobedrijf            |           |             |            |            |
| -    | Breestraat 12   | bedrijven<br>in<br>de  | 2         | 10 m        | 10 m       | geluid     |
|      |                 | milieucategorieën<br>1 |           |             |            |            |
|      |                 | t/m 2                  |           |             |            |            |
| 6024 | Hofstraat 5 t/m | bedrijven<br>in<br>de  | 3.1       | 30 m        | 31 m       | geluid     |
|      | 10              | milieucategorieën<br>1 |           |             |            |            |
|      |                 | t/m<br>2.<br>Feitelijk |           |             |            |            |
|      |                 | aanwezig<br>is<br>een  |           |             |            |            |
|      |                 | transportbedrijf       |           |             |            |            |
| 9131 | Breestraat      | Maatschappelijk        | 2         | 10          | 54 m       | geluid     |
|      |                 | (Kerk)                 |           |             |            |            |
| 52   | Breestraat 10   | detailhandel           | 1         | 0 m         | 36 m       | geluid     |
|      |                 |                        |           |             |            |            |
| 52   | Munnikenweg 4   | detailhandel           | 1         | 0 m         | 52 m       | geluid     |

### Jachthaven/ camping ´t Rietgors

Aan de richtafstand wordt niet voldaan omdat de nieuwe woningen op een afstand van 15 meter zijn gelegen.

Op 29 april 2014 zijn ter plaatse geluidmetingen verricht op basis waarvan het geluidvermogen van de vorkheftruck is bepaald conform de methoden II.2 )geconcentreerde bron' uit de Handleiding Meten en Rekenen Industrielawaai. Uit het onderzoek blijkt dat voor de nieuwe woningen het langetijdgemiddeld beoordelingsniveau 56-41-32 dB(A) voor de dag, avond en nachtperiode. In de dagperiode wordt de grenswaarde met 6 dB(A) overschreden. Om de geconstateerde overschrijding van de grenswaarde uit het Activiteitenbesluit te reduceren of teniet te doen kan worden gedacht aan het plaatsen van geluidsschermen. De overschrijding wordt veroorzaakt door het maaien en trimmen. Indien een scherm van 2,5 meter hoog en circa 50 meter lang wordt geplaatst, langs de waterkant kan bij de nieuwbouwlocatie worden voldaan aan de grenswaarden uit het Activiteitenbesluit, voor zowel het langtijdgemiddeld beoordelingsniveau als het maximaal optredende geluidsniveau. Het plaatsen van schermen bij de bron is echter geen optie vanwege de mobiele bronnen die voor een overschrijding zorgen.

Met het oog op geluidsnormen worden daarom maatwerkvoorschriften opgesteld in het kader van het Activiteitenbesluit. Het ontwerpbesluit maatwerkvoorschriften Activiteitenbesluit wordt tezamen met het ontwerp bestemmingsplan ter inzage gelegd.

Lettende op het voorgaande is in voldoende mate rekening gehouden met bedrijven en de invloed hiervan op de beoogde verplaatsing van de bouwvlakken. Er is sprake van een aanvaardbaar woon- en leefklimaat.

### *Conclusie*

De realisatie van 2 woningen middels het bestemmingsplan 'Breestraat 2 Westmaas' in een gebied dat is te beschouwen als 'gemengd gebied'. Uit het onderzoek blijkt dat VGN-richtafstanden geldend voor de bestaande bedrijven in de omgeving van het plangebied wel over het plangebied zijn gelegen (Breestraat 12, Hofstraat 5 t/m 10), maar niet reiken tot aan de gevel van de nieuw te bouwen woningen, met uitzondering van de camping jachthaven. Hiervoor worden maatwerkvoorschriften aangevraagd.

### 4.3 **Bodemkwaliteit**

### Inleiding

In het kader van de onderzoeksplicht van artikel 3.1.6 Bro dient onder andere de bodemgesteldheid in het plangebied in kaart gebracht te worden. Onderzocht moet worden of de bodem verontreinigd is en wat voor gevolgen een eventuele bodemverontreiniging heeft voor de uitvoerbaarheid van het plan. Een nieuwe bestemming mag pas worden opgenomen als is aangetoond dat de bodem geschikt (of geschikt te maken) is voor de nieuwe of aangepaste bestemming. Een bodemonderzoek heeft een geldigheid van twee of vijf jaar, afhankelijk of sprake is van (kans op) mobiele of immobiele verontreiniging. In veel gevallen kan deze termijn worden verruimd naar een periode van vijf jaar. Hierbij mag dan geen wezenlijke verandering in het gebruik of bodemgesteldheid van de locatie hebben plaatsgevonden.

Met dit bestemmingsplan vindt geen bestemmingswijziging plaats. Vigerend is hier reeds sprake van de bestemming Wonen. In het kader van het vigerende bestemmingsplan heeft de bestemmingswijziging reeds plaatsgevonden. Deze herziening voorziet in de herpositionering c.q. samenvoeging van de bouwvlakken. In het kader van de toekomstige omgevingsvergunning is inmiddels een bodemonderzoek uitgevoerd. Aangezien dit rapport reeds gereed is, wordt het rapport volledigheidshalve opgenomen in deze herziening.

### Onderzoek

Het bureau Laboratorium Zeeuws-Vlaanderen B.V. heeft het bodemonderzoek uitgevoerd ter plaatse van Breestraat 2 te Westmaas. Het onderzoek is in een rapportage vastgelegd en gedateerd op 10 juli 2012. Het onderzoeksrapport is opgenomen als bijlage bij deze herziening.

Het onderzoek is gebaseerd op de richtlijnen van de NEN 5740 waarna het volgende wordt geconcludeerd.

- Ter plaatse van boring 8(0,1-0,5 m-mv) is een (zeer) sterk verhoogde concentratie van PAK (som 10) boven de interventiewaarde aangetoond. Daarnaast waren hier licht verhoogde concentraties kwik, lood, en minerale olie boven de achtergrondwaarden aangetroffen. Dieper is in dezelfde boring (0,5-1,00 m-mv) een matig verhoogde concentratie lood boven de tussenwaarde en een licht verhoogde concentratie kwik en PAK (som 10) boven de achtergrondwaarden geconstateerd.
- Ter plaatse van boringen 1, 3 en 8 (0,5-1,5 m-mv) worden licht verhoogde concentraties koper, kwik, lood, zink en PAK (som 10) boven de achtergrondwaarden aangetroffen.
- Ter plaatse van boringen 9, 10, 11 en 13 (0,0-0,65 m-mv) en boring 2 (0,5-1,00 m-mv) worden licht verhoogde concentraties kwik, lood en PAK (som 10) boven de achtergrondwaarden geconstateerd.
- Ter plaatse van boring 11 (0,15-0,25 m-mv) wordt een licht verhoogde concentratie minerale olie boven de achtergrondwaarde aangetoond.
- Het grondwater uit boring 1 bevat een licht verhoogde concentratie barium boven de streefwaarde.

### Aanbevelingen

Op basis van de (zeer) sterke verontreiniging met PAK (som 10) in de bovengrond van boring 8 en de matige verontreiniging met lood in de ondergrond ter plaatse van dezelfde boring, wordt op de onderzoekslocatie een nader onderzoek, conform de NTA 5755, noodzakelijk geacht. Er kunnen ter plaatse van deze boring mogelijk risico's voor de volksgezondheid en het milieu aanwezig zijn.

Gezien de resultaten van het verkennend bodemonderzoek dient een nader bodemonderzoek naar de aard en omvang van de matige en sterke verontreiniging met lood en PAK in de grond te worden uitgevoerd. Naar aanleiding van de resultaten van dit nader bodemonderzoek kan het noodzakelijk zijn om een bodemsanering uit te voeren. Om de omgevingsvergunning bouw dan in werking te laten treden is een goedkeuring van het bevoegd gezag nodig op het saneringsplan of BUS-melding.

In de periode van 2013 tot heden hebben geen bodembedreigende activiteiten plaatsgevonden, zoals het aanbrengen van grond of uitspreiden van baggerspecie.

De eventuele saneringskosten zullen naar verwachting geen belemmering vormen voor de geplande ontwikkeling op de locatie.

### Conclusie

De omgevingsdienst Zuid-Holland Zuid geeft aan dat "aangezien het bodemonderzoek kwalitatief is uitgevoerd en het gehele plangebied bestrijkt, er geen bezwaar is voor het wijzigen van het bestemmingsplan en eventuele omgevingsvergunning voor de nieuwbouw ter plaatse van Breestraat 2 te Westmaas".

## 4.4 **Cultuurhistorie en archeologie**

### Cultuurhistorie, molen De Windlust

Op een afstand van circa 200 meter van het plangebied bevindt zich aan de Koetsveldlaan de molen Windlust. Molens staan nooit op een willekeurige plek. Het molentype dat men aantreft zegt iets over de geschiedenis van het landschap. Binnen dat landschap is de molenlocatie zo gekozen dat de molen optimaal kon functioneren. De omgeving waarmee een molen in relatie staat, heet de molenbiotoop. Een goede molenbiotoop is van fundamenteel belang voor de windvang, werking en het behoud van de molen. Hieraan zijn regels verbonden omtrent de maximaal toelaatbare bouwhoogte. Tevens is een aanlegvergunningenstelsel opgenomen welke regels bevat omtrent opgaande beplanting en bouwwerken geen gebouwen zijnde. Uitgangspunt voor de bestemmingsregeling zijn de provinciale regels (de zogenaamde molenbiotoopregeling): binnen de straal van 100 meter, gerekend vanuit het middelpunt van de molen, mag geen bebouwing worden opgericht of beplanting aanwezig zijn, hoger dan de onderste punt van de verticaal staande wiek. Voor de molen Windlust betreft dit een hoogte van 7,8 meter.

Binnen de zone van 100 – 400 meter ten opzichte van de molen mag tot een hoogte van 7,8 meter vermeerderd met 1/100e deel van afstand van het bouwwerk tot aan de molen.

Het onderhavige plangebied zoals gezegd op een afstand van iets meer dan 200 meter. Dit betekent dat de bouwhoogte maximaal 7,8 + (200/30) = 14,46 meter hoog bedraagt.

Op de plankaart is de molenbiotoop opgenomen. Het betreffende artikel uit het moederplan is integraal overgenomen in deze herziening.

#### Archeologie

In het vigerende bestemmingsplan is op basis van de gemeentelijke archeologische beleidsadvieskaart de dubbelbestemming Waarde – Archeologie opgenomen. Deze dubbelbestemming is ook gelegen over het onderhavige plangebied. Hierbinnen is geregeld dat alleen gebouwd mag worden indien een bouwwerk een oppervlakte van maximaal 100.000 m2 heeft en zonder graaf- of heiwerkzaamheden kan worden gerealiseerd. Op grond van het laatst genoemde punt zal hier archeologisch onderzoek moeten plaatsvinden. In dit kader is door ADC Archeoprojecten een bureauonderzoek en inventariserend veldonderzoek uitgevoerd in oktober 2012. Op basis van bureauonderzoek werden nederzettingsresten uit perioden vanaf de Romeinse tijd op oeverafzettingen van de Binnenmaas meandergordel bevinden. Op basis van de boringen wordt geconcludeerd dat er direct onder het maaiveld of onder het ophoogzand, inderdaad oeverafzettingen van de Binnenmaas meandergordel bevinden. In boringen 2, 3, en 4 is dit niveau echter aangetast door bodemverstoringen en is er sprake van omwerking met sterk puinhoudend materiaal. In de overige boringen is weliswaar minder sprake van bodemverstoring, maar hier zijn geen aanwijzingen dat de oeverafzettingen voor langere tijd aan de oppervlakte hebben gelegen. Bovendien is de aangetroffen bouwvoor (sub)recent van aard, gezien de aanwezigheid van recente puinresten.

Er wordt derhalve geadviseerd om het terrein 'vrij' te geven voor de voorgenomen ontwikkeling. Omdat niet volledig valt uit te sluiten dat binnen het onderzochte gebied toch nog archeologische resten voorkomen, bestaat er de plicht om archeologische vondsten te melden bij bevoegde overheid, zoals aangegeven in artikel 53 van de Monumentenwet.

Het onderzoek is als bijlage opgenomen bij deze toelichting.

Binnen de gemeente Binnenmaas is het gebruikelijk om de dubbelbestemming te handhaven. Daarom is, in overeenstemming met het bestemmingsplan Mijnsheerenland/Westmaas de dubbelbestemming Waarde - Archeologische verwachting laag opgenomen. Hierbij is aansluiting gezocht bij de recente bestemmingsplansystematiek voor gronden met een lage archeologische verwachting, in deze bestemmingsplan landelijk gebied Binnenmaas.

# 4.5 **Externe veiligheid**

Bij ruimtelijke plannen dient ten aanzien van externe veiligheid naar verschillende aspecten te worden gekeken, namelijk:

- bedrijven waar opslag, gebruik en/of productie van gevaarlijke stoffen plaatsvindt;
- vervoer van gevaarlijke stoffen over wegen, spoor, water of leidingen.

In het externe veiligheidsbeleid wordt doorgaans onderscheid gemaakt tussen het plaatsgebonden risico (PR) en het groepsrisico (GR). Het PR is de kans per jaar dat een persoon op een bepaalde plaats overlijdt als rechtstreeks gevolg van een ongeval met gevaarlijke stoffen, indien hij onafgebroken en onbeschermd op die plaats zou verblijven. Het PR wordt weergegeven met risicocontouren rondom een inrichting of langs een vervoersas. Het GR drukt de kans per jaar uit dat een groep mensen van minimaal een bepaalde omvang overlijdt als rechtstreeks gevolg van een ongeval met gevaarlijke stoffen.

### Beoordeling en conclusie

In of nabij het plangebied zijn geen risicobronnen externe veiligheid aanwezig die van invloed kunnen zijn. Externe veiligheid vormt dan ook geen belemmering voor de herpositionering c.q. samenvoeging van de bouwvlakken op het perceel van Breestraat 2 te Westmaas.

### 4.6 **Flora en fauna**

### 4.6.1 **Wettelijk kader**

#### Flora- en faunawet

De Flora- en faunawet (Ffw) heeft als doel de populatie van de in het wild voorkomende soorten in stand te houden. Een ander doel van de Ffw is dat niet alleen de zeldzame soorten, maar alle in het wild levende planten en dieren in principe met rust gelaten moeten worden. De planten en dieren kunnen op drie manieren beschermd worden:

- Door het verbieden van handelingen die de instandhouding van in het wild levende planten en dieren direct in gevaar zouden kunnen brengen;
- Kleine objecten of gebieden, die van groot belang zijn voor het voortbestaan van een bepaalde soort kunnen worden aangewezen als beschermd gebied respectievelijk beschermde leefomgeving;
- Een soort kan opgenomen worden op de Rode Lijst. Deze lijst heeft geen juridische status. Wel is juridisch vastgelegd dat de overheid zicht dient in te zetten voor de bescherming van deze soorten en het onderzoek daartoe bevordert.

#### Natuurbeschermingswet 1998

Voor de gebiedsbescherming vormt de Natuurbeschermingswet 1998 (Nb-wet) het juridische kader. Onderzocht moet worden of de ontwikkeling negatieve effecten kan hebben op beschermde gebieden (binnen en buiten het plangebied). De Nb-wet onderscheidt drie soorten gebieden:

- door de minister aangewezen gebieden, zoals bedoeld in de Vogel- en Habitatrichtlijn;
- door de minister aangewezen beschermde natuurmonumenten;
- door Gedeputeerde Staten aangewezen beschermde landschapsgebieden.

### Vogel- en Habitatrichtlijnen

De Vogelrichtlijn beschermt vogelsoorten die zijn genoemd in Bijlage I van de richtlijn. De Habitatrichtlijn omvat naast de bescherming van planten en dieren in gebieden die worden aangeduid als Habitatgebied, ook de bescherming van verschillende planten- en diersoorten op zich. De Vogel- en Habitatrichtlijngebieden zijn samengevoegd in "Natura 2000". Het plangebied valt niet binnen een Natura 2000 gebied en is verder niet van invloed op Natura 2000 gebieden in de omgeving van het plangebied.

### Ecologisch hoofdstructuur

Het ministerie van Landbouw, Natuur en Voedselkwaliteit (LNV) heeft in 1990 de EHS geïntroduceerd. De EHS is een netwerk van gebieden in Nederland waar de natuur voorrang heeft. Het doel van de EHS is de instandhouding en ontwikkeling van deze natuurgebieden, om daarmee een grote aantal soorten en ecosystemen te laten voortbestaan. Provinciaal is de Ecologische Hoofdstructuur (PEHS) vastgelegd door middel van de Verordening Ruimte.

### 4.6.2 **Beoordeling**

### Gebiedsbescherming

Het plangebied ligt nabij het Natura2000 gebied Oudeland van Strijen. Dit gebied ligt ten zuidoosten van het plangebied op een afstand van circa 1.300 meter (ten zuidoosten van de Breestraat). Het Oudeland van Strijen kwalificeert als speciale beschermingszone onder de Vogelrichtlijn vanwege het voorkomen van

drempeloverschrijdende aantallen van brandgans, kolgans, dwerggans en smient die het gebied benutten als voedselgebied gedurende het winterseizoen. Daarnaast is het aangewezen gebied ook van betekenis voor een aantal andere vogelsoorten die er in behoorlijke aantallen voorkomen. De biotopen van deze zogenaamde begrenzingssoorten hebben mede de begrenzing van het gebied bepaald.

Het plangebied vormt geen onderdeel van een natuur- of groengebied met een beschermde status, zoals Natura 2000. Het plangebied maakt ook geen deel uit van de Ecologische Hoofdstructuur (EHS). Deze natuurgebieden liggen op relatief grote afstand van het plangebied en worden niet beïnvloed door de beoogde verplaatsing van de bouwvlakken. Gebiedsbescherming komt derhalve in deze paragraaf niet meer aan de orde.

#### Soortenbescherming

Binnen het plangebied wordt de verplaatsing c.q. samenvoeging van 2 bestaande bouwvlakken op het perceel van Breestraat 2 beoogd. Het betreft op dit moment een terrein dat nagenoeg volledig is verhard en nog redelijk intensief gebruikt wordt. Een onderzoek naar beschermde planten-, bomensoorten en diersoorten zal, gelet op de totale verharding van het terrein, niet noodzakelijk zijn. Daarnaast zijn op deze locatie reeds directe bouwtitels aanwezig en betreft het hier alleen de herpositionering c.q. samenvoeging van de bouwvlakken op hetzelfde bouwperceel. Wel geldt dat bij het uitvoeren van werken de zorgplicht in acht moet worden genomen, zoals verplicht wordt gesteld door de Flora en faunawet.

### 4.6.3 **Conclusie**

Het aspect flora en fauna zal de beoogde verplaatsing c.q. samenvoeging van bestaande bouwvlakken niet in de weg staan. Bij werkzaamheden zal wel rekening gehouden moeten worden met de zorgplicht voor flora en fauna.

# 4.7 **Geluidhinder**

Met dit bestemmingsplan wordt beoogd de positie van twee bouwvlakken te wijzigen. Het betreft hier tweedelijns bebouwing ten opzichte van de Breestraat. Met dit plan is er per saldo geen sprake van een toename van het aantal verkeersbewegingen. Daarnaast zal de locatie van de bestaande inrit niet worden gewijzigd. Er is daarmee geen sprake van een wezenlijke verandering in de verkeerskundige situatie. Het samengevoegde bouwvlak is alleen gelegen binnen het invloedsgebied van de Breestraat. De ligging van de woningen is zodanig afgeschermd van de Breestraat, dat geluidsoverlast door deze weg ondergeschikt is en/of niet sterk zal toenemen door de geplande ontwikkeling.

Lettende op het voorgaande is het uitvoeren van een akoestisch onderzoek naar wegverkeerslawaai op grond van de Wet geluidhinder niet noodzakelijk. Ook op grond van een geode ruimtelijke ordening is nader onderzoek naar verkeerslawaai niet noodzakelijk. Deze conclusie wordt onderschreven door de Omgevingsdienst Zuid-Holland Zuid.

## 4.8 **Luchtkwaliteit**

In het kader van een goede ruimtelijke ordening dient er voor ieder bestemmingsplan onderzoek gedaan te worden naar de luchtkwaliteit in het plangebied. Het toetsingskader voor luchtkwaliteit wordt gevormd door hoofdstuk 5, titel 5.2 'Luchtkwaliteitseisen' van de Wet milieubeheer (ook wel Wet Luchtkwaliteit).

### Wettelijk kader

De kern van de Wet luchtkwaliteit is het Nationaal Samenwerkingsprogramma Luchtkwaliteit (NSL). Het NSL is een bundeling maatregelen op regionaal, nationaal en internationaal niveau die de luchtkwaliteit verbeteren en waarin alle ruimtelijke ontwikkelingen/projecten zijn opgenomen die de luchtkwaliteit in belangrijke mate verslechteren. Het doel van de NSL is om overal in Nederland te voldoen aan de Europese normen voor de luchtverontreinigend stoffen. Voor wegverkeer zijn stikstofdioxide (NO2) en fijn stof (PM10) de belangrijkste stoffen. De in de Wet luchtkwaliteit gestelde norm voor NO2 en PM10 jaargemiddelde grenswaarde is voor beide stoffen 40 μg/m3. Daarnaast mag de PM10 24 uurgemiddelde grenswaarde van 50 μg/m3 maximaal 35 keer per jaar worden overschreden. Met het van kracht worden van het NSL zijn de tijdstippen waarop moet worden voldaan aan de jaargemiddelde grenswaarden NO2 en

PM10 vastgesteld op 11 juni 2011 voor PM10 en 1 januari 2015 voor NO2.

Naast de introductie van het NSL is het begrip 'niet in betekenende mate' (NIBM) bijdragen een belangrijk onderdeel van de Wet luchtkwaliteit. Een project draagt NIBM bij aan de verslechtering van de luchtkwaliteit als de NO2 en PM10 jaargemiddelde concentraties niet meer toeneemt dan 1,2 μg/m3. In dat geval is de ontwikkeling als NIBM te beschouwen.

Een ruimtelijke ontwikkeling vindt volgens de Wet luchtkwaliteit doorgang als tenminste aan een van de volgende voorwaarden is voldaan:

- de ontwikkeling is opgenomen in het NSL;
- de ontwikkeling aangemerkt wordt als een NIBM-project;
- de gestelde grenswaarden in bijlage 2 van de Wet luchtkwaliteit niet worden overschreden;
- projectsaldering kan worden toegepast.

Voor zover de ruimtelijke ontwikkeling is opgenomen in het NSL of de ontwikkeling kan worden aangemerkt als NIBM-project is toetsing aan de normen van de Wet luchtkwaliteit niet nodig.

#### Besluit niet in betekenende mate (NIBM)

In de 'Regeling niet in betekenende mate bijdrage (luchtkwaliteitseisen)' (Regeling NIBM) zijn voor verschillende functiecategorieën cijfermatige kwantificaties opgenomen, waarbij een ontwikkeling als een NIBM-project kan worden beschouwd. Deze categorieën betreffen landbouwinrichtingen, spoorwegemplacementen, kantoorlocaties, woningbouwlocaties en een combinatielocatie van woningbouw en kantoren.

In de Regeling NIBM is aangegeven dat een woningbouwlocatie tot maximaal 1.500 woningen aan één ontsluitingsweg is aan te merken als een ontwikkeling die NIBM bijdraagt aan de verslechtering van de luchtkwaliteit. In voorliggend bestemmingsplan wordt uitgegaan van de realisatie twee woningen

Dit betekent dat de voorgenomen ontwikkeling in het bestemmingsplan is aan te merken als een ontwikkeling die NIBM bijdraagt aan de verslechtering van de luchtkwaliteit. Daardoor is toetsing

aan de grenswaarden uit de Wet luchtkwaliteit niet nodig.

#### Goede ruimtelijke ordening

Uit oogpunt van goede ruimtelijke ordening dient wel afgewogen te worden of het aanvaardbaar is om het project op deze locatie te realiseren. In dit geval is getoetst aan de extra ambities uit het regionaal beleidskader voor Duurzame stedenbouw.

In het kader van een goede ruimtelijke ordening zijn de jaargemiddelde concentraties NO2 en PM10 in de omgeving van het plangebied inzichtelijk gemaakt. Deze concentraties zijn afkomstig uit de NSL-monitoringstool 2014.

Uit gegevens van de NSL monitoring blijkt dat de jaargemiddelde concentraties NO2 en PM10 in 2013 op het nabijgelegen toetspunt 15685810 respectievelijk 22 en 20,6 μg/m³ bedroegen. Het aantal uur- en

etmaalgemiddelde overschrijdingen ligt eveneens ruim onder de grenswaarden. In de jaren 2015, 2020 en 2030 worden vergelijkbare of zelfs lagere waarden gerapporteerd.

De jaargemiddelde grenswaarde voor NO2, PM10 (beide 40 μg/m3) en PM2,5 (25 μg/m3) wordt niet overschreden. Daarnaast is de trend dat in de toekomst de emissies en de achtergrondconcentraties van deze stoffen zullen dalen, waardoor geen overschrijdingen van de grenswaarden zijn te verwachten.

### Conclusie

De herpositionering c.q. samenvoeging van de bouwvlakken op hetzelfde perceel zal geen invloed hebben op de luchtkwaliteit ten opzichte van het vigerende bestemmingsplan. Voorts is de voorgenomen ontwikkeling in het bestemmingsplan aan te merken als een ontwikkeling die NIBM bijdraagt aan de verslechtering van de luchtkwaliteit. Het aspect luchtkwaliteit vormt derhalve geen belemmering voor de ontwikkeling.

### 4.9 **Water**

De herziening zal niet leiden tot extra nadelige effecten ten opzichte van water en flora en fauna. Wel is opgenomen dat wanneer middels de wijzigingsbevoegdheid dichter op de waterkant wordt gebouwd, eerst overleg dient plaats te vinden met het waterschap. Voorts wordt opgemerkt dat bij de inrichtingssuggestie een steiger staat ingetekend. De realisatie hiervan moet binnen de bestemming Wonen worden gerealiseerd. Voorafgaand aan het graven of bij aanleggen van een steiger is op basis van de Keur van het Waterschap een vergunning noodzakelijk. Dit kan worden aangevraagd buiten de procedure van dit bestemmingsplan.

# hoofdstuk 5 **Juridische planbeschrijving**

## 5.1 **Wijziging ten opzichte van vigerend plan**

Met dit bestemmingsplan wordt de positionering van de bouwvlakken uit het bestemmingsplan Mijnsheerenland/Westmaas herzien. Het gaat om de locatie Breestraat 2. De bouwvlakken, zoals die zijn opgenomen in het moederbestemmingsplan, zijn niet op de gewenste plek opgenomen. Door herpositionering en samenvoeging van de bouwvlakken wordt de ruimtelijke- en leefkwaliteit ter plaatse verbeterd. In figuur 5.1 is de ligging de van de huidige bouwvlakken weergegeven.

In figuur 5.2 is de nieuwe situatie ingetekend. Net als in het vigerende bestemmingsplan is sprake van een bestemming 'Wonen'. Deze bestemming is afgestemd op de kadastrale grenzen en de actuele situatie ter plaatse. Binnen de bestemming 'Wonen' zijn de twee bouwvlakken samengevoegd en zo gesitueerd, dat 2 woningen naast elkaar kunnen worden gepositioneerd, met de achtergevel gericht naar het water.

Deze herziening biedt daarnaast nog een extra mogelijkheid om het bouwvlak te verschuiven binnen een begrensd gebied, wetgevingzone - wijzigingsgebied. Dit kan enkel na goedkeuring van burgemeester en wethouders. Dit is gedaan om nog enige mate van flexibiliteit in te bouwen, omdat het hier gaat om particulier opdrachtgeverschap en de toekomstige kopers nog niet bekend zijn. De schuifruimte is wel begrensd, zodat aan de oostzijde de oever aan het water vrij blijft van hoofdgebouwen en er een afstand van 5 meter wordt aangehouden tot aan de westelijke perceelgrens.

Voor de voorgevel mag niet gebouwd worden. Zo wordt gewaarborgd dat het zicht op de woning vanaf de Breestraat vrij blijft en dat de ontsluiting van de westelijke woning niet wordt geblokkeerd door bebouwing.

Door het aangeven van een gebied met de aanduiding 'bijgebouw' kan bij de westelijke woning bij voorbeeld een garage worden gepositioneerd in de zuidwestelijke hoek. Op die wijze kan een goede functionele invulling van het kavel worden gerealiseerd.

Dit is alleen toegestaan, als er 2 woningen worden gerealiseerd, bij 1 woning is dit immers niet nodig. De termen voor- en achtererf zijn gezien bovenstaande ook niet in de regels opgenomen.

Tot slot is in aanvulling op de vigerende regeling een parkeerregel opgenomen. Hiermee wordt beoogd dat er voldoende parkeerplaatsen op eigen terrein worden gerealiseerd om te kunnen voorzien in de parkeerbehoefte ter plaatse.

## 5.2 **Algemeen**

Dit bestemmingsplan bestaat uit een verbeelding, planregels en een toelichting. De verbeelding en de planregels vormen tezamen het juridisch bindende gedeelte van het bestemmingsplan. Beide planonderdelen dienen in onderlinge samenhang te worden bezien en toegepast. Op de verbeelding wordt aangegeven welke bestemming de gronden hebben. Dit gebeurt via een bestemmingsvlak. Voor het op de verbeelding aangeven bestemmingsvlak gelden de gebruiksmogelijkheden zoals die in de bijbehorende regels worden gegeven. Die toegekende gebruiksmogelijkheden kunnen op twee manieren nader worden ingevuld:

- **1** Via een dubbelbestemming. Een dubbelbestemming betekent dat voor gronden meerdere bestemmingen gelden. Er geldt altijd één 'enkel' bestemming en soms gelden er één of meerdere dubbelbestemmingen. In de regels van de dubbelbestemming wordt omschreven wat er voor de onderliggende gronden geldt aan extra regels in aanvulling, of ter beperking, van de mogelijkheden van de onderliggende bestemmingen.
- **2** Via een aanduiding. Een aanduiding is een vlak of figuur op de verbeelding, het vlak wordt nader aangeduid met een omschrijving of een waarde, bijv. een aantal of hoogte.. Via een aanduiding wordt in de planregels iets specifieks geregeld. Dit kan betrekking hebben op extra mogelijkheden of extra beperkingen voor het gebruik en/of de bebouwing en/of het aanleggen van werken. Aanduidingen kunnen voorkomen in een bestemmingsregel, in meerdere bestemmingsregels en kunnen ook eigen regels hebben.

De toelichting heeft geen rechtskracht, maar vormt niettemin een belangrijk onderdeel van het plan. De toelichting van dit bestemmingsplan geeft een weergave van de beweegredenen, de onderzoeksresultaten en de beleidsuitgangspunten die aan het bestemmingsplan ten grondslag liggen. Tot slot is de toelichting van wezenlijk belang voor een juiste interpretatie en toepassing van het bestemmingsplan.

# 5.3 **Methodiek**

### Verbeelding

Op de verbeelding hebben alle gronden binnen het plangebied een bestemming gekregen. Binnen een bestemming kunnen nadere aanduidingen zijn opgenomen. Deze aanduidingen hebben alleen een juridische betekenis als in de planregels aan de betreffende aanduiding een gevolg wordt verbonden. Een aantal aanduidingen heeft juridisch gezien geen betekenis en is uitsluitend opgenomen ten behoeve van de leesbaarheid van de verbeelding (bijvoorbeeld topografische gegevens).

### Planregels

De planregels zijn verdeeld over 4 hoofdstukken:

- **1** Inleidende regels. In dit hoofdstuk worden begrippen verklaard die in de planregels worden gebruikt (artikel 1). Dit gebeurt om een eenduidige uitleg en toepassing van de planregels te waarborgen. Ook is de wijze bepaald waarop gemeten moet worden bij het toepassen van de planregels (artikel 2).
- **2** Bestemmingsregels. In dit tweede hoofdstuk zijn de regels van de bestemmingen opgenomen. Dit gebeurt in alfabetische volgorde. Per bestemming is het toegestane gebruik geregeld en zijn bouwregels en, eventueel, ook een omgevingsvergunning voor het uitvoeren van een werk of werkzaamheden opgenomen. Als er dubbelbestemmingen zijn worden die ook in dit hoofdstuk opgenomen. Die komen, ook in alfabetische volgorde, achter de bestemmingsregels. Ieder artikel kent een vaste opzet. Eerst wordt het toegestane gebruik geformuleerd in de bestemmingsomschrijving. Vervolgens zijn bouwregels opgenomen. Aansluitend volgen afwijkingsmogelijkheden met betrekking tot bouw- en/of gebruiksregels. Ten slotte zijn eventueel omgevingsvergunningen en/of wijzigingsbevoegdheden opgenomen. Belangrijk om te vermelden is dat naast de bestemmingsregels ook in andere artikelen relevante informatie staat die mede gelezen en geïnterpreteerd moeten worden. Alleen zo ontstaat een volledig beeld van hetgeen is geregeld.
- **3** Algemene regels. In dit hoofdstuk zijn regels opgenomen met een algemeen karakter. Ze gelden voor het hele plan. Het zijn achtereenvolgens een anti-dubbeltelregel, algemene aanduidingsregels, waarin de bouwregels zijn opgenomen met betrekking tot de molenbiotoop en ten aanzien van de wetgevingzone – wijzigingsgebied.
- **4** Overgangs- en slotregels. In het laatste hoofdstuk zijn respectievelijk overgangsregels en een slotregel opgenomen. Hoewel het hier in wezen ook algemene regels betreft, zijn deze vanwege hun meer bijzondere karakter in een apart hoofdstuk opgenomen.

### 5.4 **Bestemmingen**

Dit bestemmingsplan kent de bestemming Wonen en Waarde – Archeologie verwachting laag, de laatste is een dubbelbestemming.

### Bestemming "Wonen"

Deze bestemming is toegekend aan alle gronden waarop zich één of meer woningen bevinden. Op de verbeelding heeft niet elke woning afzonderlijk een bouwvlak aangewezen gekregen. Binnen de bouwregels wordt een onderscheid gemaakt tussen hoofdgebouwen, aan- en uitbouwen, bijgebouwen en overkappingen. Van al deze bouwwerken is in artikel 1 een omschrijving opgenomen. Voor deze bouwwerken gelden maxima ten aanzien van goothoogten, bouwhoogten et cetera. Alleen voor hoofdgebouwen is de goothoogte op de verbeelding aangeduid. Voor het overige is het uitgeschreven in de planregels. Deze normen beogen met name te voorkomen dat een bouwperceel volledig wordt bebouwd en dat stedenbouwkundig gezien ongewenste situaties ontstaan.

Om in afwijking van de standaard regeling, bijvoorbeeld een garage mogelijk te maken, voor en binnen de zone van 3 meter achter de voorgevel, is een regeling opgenomen. Het gebied daarvoor is beperkt tot het gebied aangewezen met de aanduiding 'bijgebouwen' en is beperkt tot een oppervlakte van 50m² Van deze afwijking kan alleen gebruik worden gemaakt, als er meer dan 1 woning wordt gebouwd.

Het opnemen van een ruim bouwvlak heeft niet tot doel om mogelijk te maken dat alle bebouwing die binnen het bouwvlak wordt opgericht de bouw- en goothoogte mag hebben zoals op de verbeelding is ingetekend of dat dit niet meegeteld hoeft te worden in het aantal maximaal toegestane vierkante meters. Immers deze nieuwe bebouwing is, met uitzondering van algehele nieuwbouw van het hoofdgebouw, aan te merken als een aan-, uit-, of bijgebouw. Hiervoor gelden specifieke bouwregels die gecategoriseerd zijn naar soort woningen en omvang van het zij- en achtererf.

De planregels bij deze bestemming bieden de mogelijkheid tot het uitoefenen van een aan huis verbonden beroep. Het gaat hierbij om dienstverlenende beroepen op zakelijk, maatschappelijk, juridisch, medisch, ontwerptechnisch of kunstzinnig gebied. Belangrijk is dat de woning in overwegende mate de woonfunctie behoudt en dat de ruimtelijke uitwerking of uitstraling in overeenstemming met de woonfunctie is. Tevens is mantelzorg (in de woning) mogelijk gemaakt.

### Bestemming Waarde – Archeologie verwachting laag

Deze bestemming geldt naast de andere daar voorkomende bestemming Wonen.

De regeling is bedoeld, om aantasting van eventuele daar voorkomende archeologische waarden te beschermen. Daarom is het niet toegestaan, om zonder meer te bouwen. Alleen als er geen archeologische waarden aanwezig zijn, gelden er geen beperkingen. Om aan te tonen, of er sprake is van archeologische waarden, dient dit onderzocht te worden. Daarnaast heeft men de plicht, zoals bepaalt in de Monumentenwet (vanaf juli 2016 Erfgoedwet), voor het geval dat er onverwachts toch archeologische resten worden aangetroffen, deze vondsten te melden bij de bevoegde overheid.

## 5.5 **Aanduidingen**

De regels van "vrijwaringszone - molenbiotoop" zijn weergegeven in hoofdstuk 3 van de planregels. Dit houdt verband met het bepaalde in de SVBP, de landelijke standaard voor het opstellen van bestemmingsplannen waarin dergelijke zones worden aangemerkt als gebiedsaanduidingen.

### Aanduiding "vrijwaringszone - molenbiotoop"

Een molenbiotoop kan gedefinieerd worden als het gebied rondom de molen dat van essentieel belang is voor de vrije windvang en het zicht op de molen. Bomen of struiken, gebouwen of andere obstakels beperken niet alleen het optimaal functioneren, het rendement, maar ook de cultuurhistorische en landschappelijke waarde van een molen. Om dit gebied te begrenzen is een "vrijwaringszone - molenbiotoop" in het bestemmingsplan opgenomen. Hieraan zijn regels verbonden omtrent de maximaal toelaatbare bouwhoogte.

Tevens is een omgevingsvergunningsvereiste opgenomen welke regels bevat omtrent opgaande beplanting en bouwwerken, geen gebouwen zijnde. Uitgangspunt voor de bestemmingsregeling zijn de provinciale regels: binnen de straal van 100 meter, gerekend vanuit het middelpunt van de molen, mag geen bebouwing worden opgericht of beplanting aanwezig zijn, hoger dan de onderste punt van de verticaal staande wiek. Binnen de straal van 100 tot 400 meter gerekend vanuit het middelpunt van de molen, geldt voor het plangebied dat de maximale hoogte van bebouwing/beplanting niet hoger mag zijn dan de hoogte binnen 100 meter van de molen vermeerderd met 1/30 van de afstand tussen het bouwwerk en de molen.

In situaties waarin vrije windvang en het zicht op de molen reeds beperkt zijn door bebouwing is afwijking van bovengenoemd criterium mogelijk, mits de vrije windvang en het zicht op de molen niet verder beperkt worden.

# hoofdstuk 6 **Uitvoerbaarheid**

# 6.1 **Economische uitvoerbaarheid**

Bij ontwikkelingen die door middel van het bestemmingsplan mogelijk worden gemaakt, is het noodzakelijk aan te tonen in hoeverre de beoogde plannen financieel haalbaar zijn en wie de risicodragende partij is. In dit kader is in afdeling 6.4 Wro bepaald dat de gemeenteraad een exploitatieplan moet vaststellen, indien een bij algemene maatregel van bestuur aangewezen, bouwplan is voorgenomen. Hiervan kan worden afgeweken indien de plankosten anderszins zijn verzekerd, bijvoorbeeld door een anterieure overeenkomst.

Met dit bestemmingsplan worden geen nieuwe bouwmogelijkheden geboden, maar worden bestaande bouwmogelijkheden op een andere wijze op het perceel gesitueerd. De plankosten voor het planproces zijn voor rekening van de initiatiefnemer. Ten behoeve van de plankosten wordt tussen de gemeente en de initiatiefnemer een anterieure overeenkomst afgesloten. Hiermee zijn de plankosten anderszins verzekerd en wordt afgezien van opstellen van een exploitatieplan.

# 6.2 **Maatschappelijke uitvoerbaarheid**

### 6.2.1 **Overleg artikel 3.1.1 Bro**

Voorafgaand aan het voorontwerpbestemmingsplan is het concept voorontwerp ten behoeve van het bestuurlijke vooroverleg (conform artikel 3.1 Bro) toegestuurd naar de besturen van de betrokken gemeenten en waterschappen en met die diensten van de provincie en het rijk die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn. De reacties zijn in het bestemmingsplan verwerkt. Hierna is het bestemmingsplan als voorontwerp ter inzage gelegd.

### 6.2.2 **Inspraakreacties**

Het voorontwerpbestemmingsplan heeft op grond van de gemeentelijke inspraakverordening vanaf 13 juli 2015 voor een periode van zes weken ter inzage gelegen in het gemeentehuis van de gemeente Binnenmaas en op ruimtelijkeplannen.nl. In deze periode heeft een ieder de mogelijkheid gekregen een reactie in te dienen op het voorontwerpbestemmingsplan.

Er zijn geen inspraakreacties ingediend.

### 6.2.3 **Ambtelijke aanpassingen**

Voor de gewenste flexibiliteit van de situering van de beoogde woningen, zijn de 2 bouwvlakken, die in het voorontwerp waren opgenomen, samengevoegd tot 1 bouwvlak. Dit maakt het tevens mogelijk om, als er slechts 1 woning wordt gebouwd, deze ruimere situeringsmogelijkheden te bieden. Verder is er naar aanleiding van het ontwerp-bestemmingsplan een opmerking gemaakt door de bewoner van Breestraat 6. Deze heeft aangegeven, dat in de toelichting ten onrechte de locatie van het plangebied wordt aangegeven met zijn adres Breestraat 6. Dit adres ligt ook aan de basis van de plannaam van het bestemmingsplan. Om deze reden zijn alle verwijzingen, met uitzondering van de adresvermeldingen in de bijlagen, vervangen door Breestraat 2. De plannaam is hiertoe ook gewijzigd naar Breestraat 2. De adresvermeldingen Breestraat 6 in de bijlagen dient te worden gelezen als Breestraat 2.

### 6.2.4 **Zienswijzen**

Het ontwerpbestemmingsplan is ter visie gelegd van 3 mei tot en met 4 juni 2016. Gedurende deze periode zijn geen zienswijzen ingediend. Wel is er een ambtshalve wijziging aangebracht in verband met het adres van de planlocatie, zodat het ontwerp-bestemmingsplan gewijzigd voor vaststelling aan de gemeenteraad wordt aangeboden.