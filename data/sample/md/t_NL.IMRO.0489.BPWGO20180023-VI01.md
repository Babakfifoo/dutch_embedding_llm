Gewijzigd vastgesteld

28 januari 2020

# Gemeente Barendrecht

# Bestemmingsplan *''Botterlocatie"*

Gewijzigd vastgesteld

#### Inhoud:

- Toelichting
- Regels
- Geometrische plaatsbepaling (verbeelding)

| werknummer: | 617.160.40                        |
|-------------|-----------------------------------|
| datum:      | 28 januari 2020                   |
| bestand:    | J:\617\160\40\3.projectresultaat\ |

#### Procedureoverzicht

| Fase                  | Datum                                     |
|-----------------------|-------------------------------------------|
| concept               | 5 december 2017                           |
| Ontwerp               | 31 juli 2019                              |
| Terinzagelegging      | 5 september tot en met 17<br>oktober 2019 |
| Gewijzigd vastgesteld | 28 januari 2020                           |

#### **KuiperCompagnons BV**

Ruimtelijke Ordening, Stedenbouw, Architectuur, Landschap Rotterdam

### **Inhoudsopgave van de toelichting**

| 1   | Inleiding                                                       | 4  |
|-----|-----------------------------------------------------------------|----|
| 1.1 | Aanleiding en doel van het plan                                 | 4  |
| 1.2 | Ligging en begrenzing plangebied                                | 4  |
| 1.3 | Voorgaande bestemmingsplannen                                   | 5  |
| 1.4 | Leeswijzer                                                      | 5  |
| 2   | Planbeschrijving                                                | 6  |
| 2.1 | Bestaande situatie                                              | 6  |
| 2.2 | Ontwikkelingen                                                  | 7  |
| 3   | Ruimtelijke Ordening                                            | 8  |
| 3.1 | Kader                                                           | 8  |
|     | 3.1.1 Nationaal beleid                                          | 8  |
|     | 3.1.2 Provinciaal beleid                                        | 9  |
|     | 3.1.3 Gemeentelijk beleid                                       | 11 |
| 3.2 | Conclusie                                                       | 12 |
| 4   | Mobiliteit                                                      | 13 |
| 4.1 | Kader                                                           | 13 |
| 4.2 | Onderzoek                                                       | 14 |
| 4.3 | Conclusie                                                       | 14 |
| 5   | Natuur                                                          | 15 |
| 5.1 | Kader                                                           | 15 |
|     | 5.1.1 Wet natuurbescherming                                     | 15 |
|     | 5.1.2 Natura 2000                                               | 16 |
|     | 5.1.3 Natuurnetwerk Nederland en overige bos- en natuurgebieden | 16 |
| 5.2 | Onderzoek                                                       | 16 |
| 5.3 | Conclusie                                                       | 18 |
| 6   | Water                                                           | 18 |
| 6.1 | Kader                                                           | 18 |
|     | 6.1.1 Europees en rijksbeleid                                   | 18 |
|     | 6.1.2 Provinciaal beleid                                        | 19 |
|     | 6.1.3 Beleid waterbeheerder                                     | 20 |
|     | 6.1.4 Gemeentelijk beleid                                       | 20 |
| 6.2 | Onderzoek                                                       | 20 |
| 6.3 | Conclusie                                                       | 22 |

| 7<br>Archeologie en Cultuurhistorie     | 23 |
|-----------------------------------------|----|
| 7.1<br>Archeologie                      | 23 |
| 7.1.1 Kader                             | 23 |
| 7.1.2 Onderzoek                         | 23 |
| 7.1.3 Conclusie                         | 23 |
| 7.2<br>Cultuurhistorie                  | 24 |
| 7.2.1 Kader                             | 24 |
| 7.2.2 Onderzoek                         | 24 |
| 7.2.3 Conclusie                         | 24 |
| 8<br>Milieu                             | 25 |
| 8.1<br>Algemeen                         | 25 |
| 8.2<br>M.e.r-beoordeling                | 25 |
| 8.3<br>Bodemkwaliteit                   | 25 |
| 8.4<br>Akoestische aspecten             | 26 |
| 8.5<br>Luchtkwaliteit                   | 28 |
| 8.6<br>Milieuzonering                   | 30 |
| 8.7<br>Externe veiligheid               | 30 |
| 8.8<br>Overige belemmeringen            | 30 |
| 9<br>Uitvoerbaarheid                    | 31 |
| 9.1<br>Economische uitvoerbaarheid      | 31 |
| 9.2<br>Maatschappelijke uitvoerbaarheid | 31 |
| 9.3<br>Handhavingsaspecten              | 31 |
| 10<br>Juridische plantoelichting        | 32 |
| 10.1<br>Planmethodiek                   | 32 |
| 10.2<br>Regels                          | 32 |
| 10.3<br>Geometrische plaatsbepaling     | 33 |
| 11<br>Procedure                         | 34 |
| 11.1<br>Voorbereidingsfase              | 34 |
| 11.2<br>Ontwerpfase                     | 34 |
| 11.3<br>Vaststellingsfase               | 35 |
| Bijlagen bij de toelichting:            |    |

**Bijlage 1** Quickscan Flora en Fauna

**Bijlage 2** Aanvullend onderzoek Flora en Fauna

**Bijlage 3** Archeologisch vooronderzoek ten behoeve van de herontwikkeling van de Botterlocatie te Barendrecht, Vestigia, d.d. 28 november 2017

**Bijlage 4** Bodemonderzoek Botterlocatie

**Bijlage 5** Akoestisch onderzoek bestemmingsplan Botterlocatie, KuiperCompagnons, d.d. 3 juli 2019 **Bijlage 6** Aanvullend bodemonderzoek Botterlocatie

**Bijlage 7** Bezonningsstudie

**Bijlage 8** AERIUS bijlage

**Bijlage 9** Nota van beantwoording Zienswijzen.

### <span id="page-7-0"></span>**1 Inleiding**

### <span id="page-7-1"></span>**1.1 Aanleiding en doel van het plan**

Op de Botter locatie was jarenlang een scholengemeenschap gevestigd. Door verplaatsing van de scholengemeenschap is de locatie vrij gekomen. Het initiatief bestaat om op deze locatie maximaal 70 levensloopbestendige woningen te realiseren waarvan 34 sociale huurwoningen, 7 middeldure huurwoningen, 11 dure huurwoningen en 18 koopwoningen. Deze ontwikkeling is op grond van het vigerende bestemmingsplan "Woongebied Oost" niet toegestaan. Om de ontwikkeling mogelijk te maken is het voorliggende bestemmingsplan opgesteld.

### <span id="page-7-2"></span>**1.2 Ligging en begrenzing plangebied**

Het plangebied is gelegen aan de Botter in Barendrecht. Globaal wordt het plangebied begrensd door:

- Bestaande woonbebouwing aan de Botter in de noordzijde;
- De erftoegangsweg de Botter aan de westzijde;
- Oppervlaktewater aan de zuidzijde;
- De Buitenlandse Baan aan de oostzijde.

*Afbeelding 1.1: Globale ligging en begrenzing plangebied*

### <span id="page-8-0"></span>**1.3 Voorgaande bestemmingsplannen**

Ter plaatse geldt het bestemmingsplan "Woongebied Oost", dat op 7 mei 2013 door de gemeenteraad van Barendrecht is vastgesteld.

*Afbeelding 1.2: Uitsnede vigerend bestemmingsplan 'Woongebied Oost'*

Op grond van het geldende bestemmingsplan is het plangebied voorzien van de enkelbestemmingen 'Maatschappelijk' en 'Groen' en de dubbelbestemming 'Waarde – Archeologie – 3'.

### <span id="page-8-1"></span>**1.4 Leeswijzer**

Na de inleiding volgt in hoofdstuk 2 een korte omschrijving van het plangebied en de ontwikkelingen. Hoofdstuk 3 behandelt de beleidskaders die relevant zijn voor de ontwikkeling. Daarna volgen de planologisch relevante aspecten, zoals mobiliteit in hoofdstuk 4, natuur en ecologie in hoofdstuk 5, water in hoofdstuk 6, archeologie en cultuurhistorie in hoofdstuk 7 en de milieuaspecten in hoofdstuk 8. In hoofdstuk 9 wordt de uitvoerbaarheid van de plannen besproken. In hoofdstuk 10 wordt een juridische toelichting gegeven op het bestemmingsplan en tot slot wordt de procedure omschreven in hoofdstuk 11.

### <span id="page-9-0"></span>**2 Planbeschrijving**

### <span id="page-9-1"></span>**2.1 Bestaande situatie**

Het plangebied is gelegen aan de Botter 135 te Barendrecht. Op deze locatie was jarenlang een scholengemeenschap gevestigd. Gekozen is om de leegstaande school te slopen en ter plaatse woningbouw mogelijk te maken. Het plangebied kent een groene omranding en wordt in het zuiden begrensd door oppervlaktewater. Aan de westkant, aan de Botter, is een parkeerplaats gelegen.

*Afbeelding 2.1: Huidige situatie plangebied*

### <span id="page-10-0"></span>**2.2 Ontwikkelingen**

In deze paragraaf wordt globaal beschreven wat de voorziene ontwikkelingen zijn en hoe deze in het plangebied geprojecteerd zijn. Aan deze ontwikkeling ligt de gebiedsvisie Botter Barendrecht, de kaders in beeld voor transformatie naar geliefd wonen' ten grondslag.

Het plangebied wordt in de toekomstige situatie ingericht als woongebied. In het plangebied zijn maximaal 70 woningen voorzien die levensloopbestendig worden ingericht. Deze woningen worden gestapeld gerealiseerd in de vorm van drie complexen. Het geheel wordt groen omrand waardoor aangesloten wordt bij bestaande groen- en waterstructuren. Hierdoor krijgt het woon- en leefklimaat van het gebied een impuls.

Van de 70 woningen worden er 34 uitgegeven als sociale huurwoning, 18 worden gerealiseerd in het (middel)dure huursegment en 18 worden gerealiseerd als koopwoning.

Naast wonen en groen wordt ook ruimte gereserveerd voor parkeervoorzieningen om te kunnen voorzien in de voorgeschreven parkeernormen. In het noordwesten van het plangebied wordt een parkeerplaats gerealiseerd op maaiveld die plaats biedt aan circa 70 parkeerplaatsen. Daarnaast zal er een verdiepte parkeergarage worden gerealiseerd die nog eens plaats biedt aan circa 50 parkeerplaatsen. De bestaande inrit wordt weer gebruikt om de parkeergarage en het maaiveld parkeren te ontsluiten. De bestaande woningen worden zodoende minimaal belast met de toename van het verkeer. Voor het plan is een bezonningsstudie opgesteld welke is opgenomen in bijlage 7 van de toelichting.

Afbeelding 2.2: stedenbouwkundige uitwerking

### <span id="page-11-0"></span>**3 Ruimtelijke Ordening**

### <span id="page-11-1"></span>**3.1 Kader**

### <span id="page-11-2"></span>**3.1.1 Nationaal beleid**

### *Structuurvisie Infrastructuur en Ruimte (SVIR)*

De Structuurvisie Infrastructuur en Ruimte (SVIR) is op 13 maart 2012 in werking getreden. Deze structuurvisie vervangt de Nota Ruimte. De structuurvisie geeft een nieuw, integraal kader voor het ruimtelijk en mobiliteitsbeleid op Rijksniveau en is de 'kapstok' voor bestaand en nieuw Rijksbeleid met ruimtelijke consequenties. In de structuurvisie schetst het Rijk ambities tot 2040 en doelen, belangen en opgaven tot 2028.

De leidende gedachte in de SVIR is ruimte maken voor groei en beweging. De SVIR is de eerste Rijksnota die de onderwerpen infrastructuur en ruimte integraal behandelt. In de SVIR richt het Rijk zich vooral op decentralisatie. De verantwoordelijkheid wordt verplaatst van Rijksniveau naar provinciaal en gemeentelijk niveau.

Door urbanisatie, individualisering, vergrijzing en ontgroening nemen de ruimtelijke verschillen toe. Vanaf 2035 groeit de bevolking niet meer. De samenstelling van de bevolking, en daarmee de samenstelling van huishoudens, verandert. Ambities tot 2040 zijn onder andere het aansluiten van woon- en werklocaties op de (kwalitatieve) vraag en het zoveel mogelijk benutten van locaties voor transformatie en herstructurering. Ook wil het Rijk ervoor zorgen dat in 2040 een veilige en gezonde leefomgeving met een goede milieukwaliteit wordt geboden. Dit moet voor zowel het landelijk als het stedelijk gebied gelden. In de SVIR is verder vastgelegd dat provincies en (samenwerkende) gemeenten verantwoordelijk zijn voor programmering van verstedelijking. (Samenwerkende) gemeenten zorgen voor (boven)lokale afstemming van woningbouwprogrammering die past binnen de provinciale kaders. Ook zijn de gemeenten verantwoordelijk voor de uitvoering van de woningbouwprogramma's.

Ter versterking van het vestigingsklimaat in de stedelijke regio's rondom de main-, brain- en greenports geldt een gebiedsgerichte, programmatische urgentieaanpak. In krimpregio's wordt het interbestuurlijke programma bevolkingsdaling doorgezet.

### *Besluit algemene regels ruimtelijke ordening (Barro)*

Het Rijk legt met het Besluit algemene regels ruimtelijke ordening (Barro), de nationale ruimtelijke belangen juridisch vast. Enerzijds betreft het de belangen die reeds in de (ontwerp-) AMvB Ruimte uit 2009 waren opgenomen en anderzijds is het Barro aangevuld met onderwerpen uit de Structuurvisie Infrastructuur en Ruimte (SVIR). Het besluit is op 30 december 2011 in werking getreden.

Onderwerpen waarvoor het Rijk ruimte vraagt zijn de mainportontwikkeling van Rotterdam, bescherming van de waterveiligheid in het kustfundament en in en rond de grote rivieren, bescherming en behoud van de Waddenzee en enkele werelderfgoederen, zoals de Beemster, de Nieuwe Hollandse Waterlinie en de Stelling van Amsterdam en de uitoefening van defensietaken. Ter bescherming van deze belangen zijn reserveringsgebieden, begrenzingen en vrijwaringszones opgenomen. In het besluit is aangegeven op welke wijze bestemmingsplannen voor deze gebieden moeten zijn ingericht. Indien geldende bestemmingsplannen niet voldoen aan het Barro dan moeten deze binnen drie jaar na inwerkingtreding van het besluit zijn aangepast.

Bij besluit van 28 augustus 2012 (inwerking getreden op 1 oktober 2012) is het Barro aangevuld met de ruimtevraag voor de onderwerpen hoofdinfrastructuur (reserveringen voor hoofdwegen en landelijke spoorwegen en vrijwaring rond Rijksvaarwegen), de elektriciteitsvoorziening, het regime

van de herijkte ecologische hoofdstructuur en waterveiligheid (bescherming van primaire waterkeringen en bouwbeperkingen in het IJsselmeergebied).

De SVIR en het Barro zeggen niks concreets over het plangebied. In de SVIR wordt ten aanzien van het 'Verstedelijkings- en landschapsbeleid' aangegeven, dat het Rijk dit overlaat aan de provincies en gemeenten.

### *Nieuwe Ladder voor Duurzame Verstedelijking*

Op 1 juli 2017 is de Nieuwe Ladder voor Duurzame Verstedelijking in werking getreden (artikel 3.1.6 lid twee en drie Bro). De nieuwe Ladder is ten opzichte van de voorgaande Ladder vereenvoudigd. De drie treden zijn komen te vervallen en er is een nieuwe bepaling toegevoegd. De Laddertoets geldt alleen voor plannen die een nieuwe stedelijke ontwikkeling mogelijk maken. Onder een nieuwe stedelijke ontwikkeling wordt verstaan: 'ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'.

Toetsing aan de nieuwe Ladder houdt in dat een bestemmingsplan dat een nieuwe stedelijke ontwikkeling mogelijk maakt een beschrijving bevat van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien.

Indien een bestemmingsplan wijzigingsbevoegdheden of uitwerkingsplichten bevat, kan bij het moederplan worden bepaald dat de Laddertoets zich niet richt op de toelichting bij het moederplan, maar op de toelichting bij het wijzigings- of uitwerkingsplan.

Voorgenomen ontwikkeling maakt de realisatie van maximaal 70 woningen mogelijk. Deze ontwikkeling dient gezien te worden als een nieuwe stedelijke ontwikkeling en is daardoor ladderplichtig.

Uit de actualisatie van de woningmarkstrategie en de woonvisie regio Rotterdam blijkt dat het planaanbod tot en met 2024, 725 woningen bedraagt. Uit de bevolkingsprognose van de provincie Zuid-Holland blijkt dat de behoefte tot 2026, 1201 woningen bedraagt. Uit deze cijfers blijkt dat er tot en met 2024 een behoefte bestaat aan 960 woningen. Als het planaanbod hiervan af gehaald wordt, rest er nog een behoefte van 235 woningen. Dit plan voorziet in de ontwikkeling van maximaal 70 woningen waardoor er bestaat nog kwantitatieve behoefte aan een dergelijke ontwikkeling.

In de gemeentelijke structuurvisie zijn verschillende kwalitatieve opgaven geformuleerd ten aanzien van de woningmarkt. Een belangrijke opgave is het kwalitatieve woningaanbod zo goed mogelijk aan te sluiten op de marktvraag. Uit de structuurvisie komt ook naar voren dat er een tekort aan seniorenappartementen, koopappartementen en goedkope huurappartementen is. Voorgenomen ontwikkeling voorziet in de ontwikkeling van 70 levensloopbestendige appartementen. Aan dit type woning is blijkend uit de structuurvisie behoefte.

Voorgenomen ontwikkeling wordt voorzien binnen bestaand stedelijk gebied waardoor een nadere onderbouwing niet benodigd is.

### <span id="page-12-0"></span>**3.1.2 Provinciaal beleid**

### *Visie Ruimte en Mobiliteit en Verordening Ruimte*

Op 9 juli 2014 hebben Provinciale Staten van de Provincie Zuid-Holland de Visie Ruimte en Mobiliteit, het Programma Ruimte, het Programma Mobiliteit en de Verordening Ruimte vastgesteld. Het beleid is op 1 augustus 2014 in werking getreden.

Deze tijd vraag om maatwerk, flexibiliteit en aanpassingsvermogen, onder andere omdat ontwikkelingen minder voorspelbaar zijn en demografische ontwikkelingen in de diverse regio's

verschillen. Maatwerk, flexibiliteit, aanpassingsvermogen en samenwerking zijn sleutelbegrippen in de Visie Ruimte en Mobiliteit.

De provincie stelt de behoefte van de gebruiker centraal; het aanbod moet afgestemd zijn op de vraag. Daarbij zet de provincie in op een efficiënte benutting van de ruimte en de netwerken, met aandacht voor de (ruimtelijk) kwaliteit. De provincie heeft vier rode draden benoemd:

- 1. beter benutten van wat er is
- 2. vergroten van de agglomeratiekracht
- 3. verbeteren van de ruimtelijke kwaliteit
- 4. bevorderen van de transitie naar water- en energie efficiënte samenleving.

De vier rode draden zijn uitgewerkt in regelgeving, door het toepassen van:

- A.de ladder voor duurzame verstedelijking
- B.de integrale kwaliteitskaart
- C.het categoriseren van alle gebieden naar kwaliteiten gekoppeld met de aard en schaal van ontwikkelingen.

### *Ad A.*

Aan de ladder voor duurzame verstedelijking is reeds getoetst in paragraaf 3.1.1. De overige provinciale regelgeving wordt hieronder getoetst.

### *Ad B.*

De integrale kwaliteitskaart is opgebouwd uit vier lagen: de laag van de ondergrond, de laag van de cultuur- en natuurlandschappen, de laag van de stedelijke occupatie en de laag van de beleving. De kwaliteitskaart is uitgewerkt in een aantal specifieke richtpunten per laag. Ontwikkelingen moeten rekening houden met deze richtpunten. De kwaliteiten zijn uitgewerkt in de gebiedsprofielen.

Het plangebied heeft twee lagen waarin relevante richtpunten zijn opgenomen. Deze twee lagen worden hieronder besproken.

### *Laag van de ondergrond:*

Uit de laag van de ondergrond blijkt dat het plangebied gelegen is in het gebied van jonge zeeklei en in gebied het met water als structuurdrager.

#### Jonge Zeeklei

Ontwikkelingen in gebieden van jonge zeeklei dragen bij aan behoud of vergroting van ruimte voor dynamische natuurlijke processen en zoet-zoutovergangen in de Deltawateren en natuurlijke buitendijkse gebieden.

### Water als structuurdrager

Gebieden waar water als structuurdrager dient, houden ontwikkelingen rekening met hun invloed op het watersysteem als geheel en dragen bij aan een duurzame en zo eenvoudig mogelijke werking van dit systeem. Daarnaast versterken ontwikkelingen de samenhang en continuïteit in het watersysteem als dragende ecologische en recreatieve structuur van Zuid-Holland. Ruimte voor natuurlijke dynamiek is hierbij een uitgangspunt. Bovendien dragen ontwikkelingen bij aan het verbeteren van de zichtbaarheid en toegankelijkheid van het oppervlaktewater.

#### *Laag van de stedelijke occupatie*

Uit de laag van de ondergrond blijkt dat het plangebied gelegen is binnen de huidige structuren van steden en dorpen.

### Steden en dorpen

Kenmerken als de identiteit van de plek (historische, culturele, toeristische en ruimtelijke kenmerken), de geografische strategische ligging in het stedelijk netwerk en de aanwezige en nieuwe economische dragers maken van iedere stad en ieder centrum in het systeem een unieke plek met een eigen (ruimtelijke) karakteristiek. Een brede waaier aan woon- en werkmilieus is een belangrijke

voorwaarde voor een aantrekkelijk vestigingsklimaat. Als herstructurering, transformatie of verdichting plaatsvindt binnen de stad, dan draagt dit bij aan de versterking van de ruimtelijke karakteristiek. Bij nieuwe ontwikkelingen wordt gebruik gemaakt van de groen- en waterstructuur als onderdeel van het stads- en dorpsontwerp. De hoogstedelijke centrumgebieden kennen een hoge bereikbaarheid en sterke identiteit. Ze bieden plaats aan (inter)nationale voorzieningen en bijzondere stedelijke woonmilieus.

### *Vertaling naar bestemmingsplan*

Bij onderhavige ontwikkeling wordt voortgeborduurd op de aanwezig groen- en waterstructuur en wordt bij transformatie van het geheel ingespeeld op de ruimtelijke karakteristiek van de omgeving. De ontwikkeling is hiermee in overeenstemming met de kwaliteitskaarten en de daarbij behorende richtpunten.

### *Ad C.*

De provincie geeft richting en ruimte aan een optimale wisselwerking tussen ruimtelijke ontwikkelingen en gebiedskwaliteit. Om te kunnen bepalen of een ontwikkeling past bij de gebiedskwaliteit, waardeert de provincie de kwaliteit van gebieden in categorieën en onderscheidt ze ruimtelijke ontwikkelingen naar hun mate van impact op de omgeving.

De planlocatie is niet gelegen in een gebied met een bepaalde beschermingscategorie. Er zijn geen extra waarden die door de provincie aan het gebied zijn toegekend en die beschermd dienen te worden.

### *Verordening Ruimte, 2014*

De Verordening Ruimte Zuid-Holland is vastgesteld in samenhang met de Visie ruimte en mobiliteit en het Programma ruimte. De visie bevat de hoofdzaken van het ruimtelijk beleid en het mobiliteitsbeleid van de provincie Zuid-Holland. Het ruimtelijk beleid is uitgewerkt in het Programma ruimte. De verordening is vastgesteld met het oogmerk van juridische doorwerking van een deel van het ruimtelijk beleid en bevat daarom regels voor bestemmingsplannen en daarmee gelijkgestelde ruimtelijke plannen.

### <span id="page-14-0"></span>**3.1.3 Gemeentelijk beleid**

### *Visie op Barendrecht 2025*

De gemeente Barendrecht heeft op 2 juli 2012 haar gemeentelijke structuurvisie vastgesteld. In de afgelopen jaren is Barendrecht sterk gegroeid, maar met de afronding van Carnisselande en het invullen van de Lagewei Vrouwenpolder komt hier een einde aan. De ambitie is om tot 2025 door te groeien naar ongeveer 50.000 inwoners. Barendrecht kiest er voor om een aantrekkelijke woongemeente te blijven, met een vitale economie, waarbij de cohesie tussen mensen wordt versterkt.

Omdat de ruimtelijke structuur van Barendrecht voor een groot gedeelte vastligt, is het een uitdaging daar waar mogelijk te sturen op ruimtelijke ontwikkelingen en deze bij te laten dragen aan een sterke regionale positie, een aantrekkelijke woonomgeving, een sterke economie, een groen karakter en een sterke sociale cohesie tussen mensen. De ambitie daarbij is telkens om het hoge kwaliteitsniveau van wonen, werken, voorzieningen, groen en alles wat verder bijdraagt aan de kwaliteit van samenleven in Barendrecht, vast te houden en waar mogelijk uit te bouwen. Bijzonder daarbij zijn enerzijds de kansen die vooral in de randen van Barendrecht liggen. Anderzijds zal door herstructurering van oudere woongebieden, het centrum en diverse voorzieningenstroken, juist ook in de kern Barendrecht een kwaliteitssprong gemaakt kunnen worden.

Wonen in Barendrecht staat voor kwaliteit, veiligheid en een groene omgeving. Nu het accent verschuift van uitleg naar herstructurering en van vooral grondgebonden woningen naar meer gestapeld wonen, zal dit anders, maar onverminderd, moeten worden ingevuld. Door een mix van projecten met heel verschillende uitgangspunten en mogelijkheden zal Barendrecht inspelen op

veranderende woonwensen. Uitgangspunt daarbij is het realiseren van levensloopbestendige woningen en van flexibele combinaties van wonen met voorzieningen en/of (nieuwe) economie.

Voorgenomen ontwikkeling voorziet in de herstructurering van een oude schoollocatie tot een woonlocatie met ruimte voor levensloopbestendige woningen. De ontwikkeling draagt bij aan de ambitie van de gemeente om door middel van herstructurering een kwaliteitssprong te maken.

Het enige concrete dat met betrekking tot het plangebied in de visie naar voren komt gaat over de groenstructuur. Ten zuiden van het gebied wordt ingezet op een groene dooradering van woongebieden, zie afbeelding 3.1. In het plan wordt deze ambitie gerespecteerd door een groenbestemming, die ter hoogte van deze aanduiding uit de structuurvisie gelegen is, op te nemen.

*Afbeelding 3.1: Uitsnede structuurvisie Barendrecht*

### *Structuurvisie Samen de Ruimte*

Op 2 juli 2012 heeft de gemeente Barendrecht de structuurvisie 'Samen de Ruimte' vastgesteld. In deze visie is opgenomen dat de gemeente in zet op woningbouwontwikkeling binnen het bestaand stedelijk gebied om in te spelen op de lokale behoefte. Uitgangspunt is dat passend bij het suburbane, landelijke karakter van Barendrecht wordt gebouwd, ook op herstructureringslocaties. Op die wijze blijft het specifiek herkenbare Barendrechtse woningaanbod beschikbaar. Barendrecht zet daarbij ook in op verdichting en gestapelde woningbouw om zodoende ontwikkelingen mogelijk te blijven maken in een stedelijk gebied waar ruimte schaars is.

Voorgenomen ontwikkeling sluit aan bij voornemen uit de visie om gestapelde woningbouw te realiseren binnen bestaand stedelijk gebied. In de visie wordt de locatie Botter 135 ook genoemd als mogelijke woningbouwlocatie. De huidige locatie van het Calvijncollege aan de Botter is op lange termijn (na 2022) in beeld als locatie voor woningbouw gecombineerd met maatschappelijke en/of commerciële voorzieningen.

### <span id="page-15-0"></span>**3.2 Conclusie**

Het voorliggende bestemmingsplan voorziet in de herstructurering van een scholengemeenschap naar woonbebouwing met 70 levensloopbestendige wooneenheden. De ontwikkeling is in overeenstemming met het beleid van het Rijk, de provincie en de gemeente.

### <span id="page-16-0"></span>**4 Mobiliteit**

### <span id="page-16-1"></span>**4.1 Kader**

### *Structuurvisie Infrastructuur en Ruimte*

De Structuurvisie Infrastructuur en Ruimte (SVIR) vervangt onder andere de Nota Mobiliteit en vormt de visie van het Rijk op het gebied van mobiliteit, bereikbaarheid, ruimte, milieu en leefbaarheid tot 2040.

De SVIR voorziet een groei in de mobiliteitsbehoefte tot 2030. Deze groei is het grootst in de Randstad en Brabant. Om de concurrentiekracht van Nederland te versterken, is een netwerk van hoogwaardige internationale verbindingen nodig, net als een goede nationale bereikbaarheid van onze belangrijkste economische regio's. Het Rijk zet de gebruiker van mobiliteit centraal. Het verknopen van verkeerssystemen en vervoerwijzen neemt daarbij een belangrijke plaats in, net als het beter benutten van infrastructuur, met een volwaardige plaats voor langzaam en recreatief verkeer. Het Rijk mikt op multimodale (keten)maatregelen die het gebruik van de capaciteit optimaliseren.

In de ambitie van het Rijk is Nederland in 2040 een bepalende speler in de transitie naar duurzame mobiliteit. In de SVIR gaat het Rijk vooral in op de transitie naar schone voertuigen, uitgewerkt in de duurzaamheidsagenda. Deze doet een beroep op bedrijfsleven (Green Deals) en decentrale overheden (Klimaatagenda).

### *Strategisch Plan Verkeersveiligheid 2008 - 2020*

Het Strategisch Plan Verkeersveiligheid 2008 - 2020 van het Ministerie van Verkeer en Waterstaat geeft een visie weer op het aspect 'verkeersveiligheid' in Nederland. De ambitieuze doelen (qua verkeersdoden en -gewonden) uit de Nota Mobiliteit moeten worden omgezet in beleid. Drie pijlers daarin zijn: samenwerking, integrale aanpak en "Duurzaam Veilig". Het verkeersveiligheidsbeleid in Nederland van de afgelopen jaren was succesvol; dat moet worden gecontinueerd. Op basis van generieke maatregelen (maatregelen die in de basis overal gelden, die de afgelopen jaren al zijn ingezet en die moeten worden gecontinueerd) alsook met specifieke aandachtsgebieden zou dit kunnen worden bewerkstelligd. Het is van groot belang dat er een goede afstemming en samenwerking plaatsvindt met alle betrokken partijen.

### *Provinciaal Verkeer- en Vervoerplan 2002 - 2020*

In het Provinciaal Verkeer- en Vervoer Plan (PVVP) van 21 januari 2004 beschrijft de provincie Zuid-Holland hoe zij de komende jaren haar beleid op het terrein van verkeer en vervoer vorm wil gaan geven. Daarbij komen onderwerpen aan de orde als bereikbaarheid, leefbaarheid en verkeersveiligheid.

De provincie Zuid-Holland kiest voor een beleid van beheerste groei van de mobiliteit. Daarbij moeten tegelijkertijd de individuele wensen en eisen die reizigers en het bedrijfsleven aan de kwaliteit van hun mobiliteit stellen niet uit het oog worden verloren. Om de bereikbaarheid en de kwaliteit van de leefomgeving in stand te houden is ten eerste een kwaliteitssprong van het openbaar vervoer op alle niveaus vereist.

Vervolgens dient een vermindering van congestie en een verbetering van de bereikbaarheid plaats te vinden. Om die reden worden kwaliteitseisen gesteld aan de trajectsnelheden van de verschillende typen wegverbindingen.

### <span id="page-17-0"></span>**4.2 Onderzoek**

### *Huidige situatie*

In de huidige situatie is er een scholengemeenschap in het plangebied gevestigd.

### *Toekomstige situatie*

In de toekomstige situatie worden 70 etagewoningen gerealiseerd. 34 van de woningen worden uitgegeven als sociale huurwoning, 18 worden gerealiseerd in het (middel)dure huursegment en 18 worden gerealiseerd als koopwoning.

Voor sociale huurwoningen wordt een norm van 1,5 parkeerplaatsen/woning gehanteerd, deze norm komt voort uit de Nota Parkeernormen 2018 die verwijst naar de CROW publicatie 317.

De mate van stedelijkheid en de ligging van het plangebied zijn bepalend voor de hoogte van de verkeersgeneratie en de parkeernormen. Het CBS schaalt Barendrecht in als sterk stedelijke gemeente. Het plangebied is gelegen in de rest van de bebouwde kom.

Er wordt worst-case gerekend. Dat wil zeggen dat er uitgegaan wordt van 25% duur huursegment.

| Verkeersgeneratie<br>Type woning | Aantal woningen | Verkeersgeneratie<br>(per woning) | Verkeersgeneratie<br>totaal per woningtype |
|----------------------------------|-----------------|-----------------------------------|--------------------------------------------|
| Koop etage, duur                 | 18              | 7,1                               | 128                                        |
| Huur etage, duur                 | 18              | 7,1                               | 128                                        |
| Huurhuis, sociale huur           | 34              | 4,9                               | 167                                        |
| Totaal                           | 70              |                                   | 423                                        |

*Tabel 1: Overzicht verkeersgeneratie naar type woning*

De voorgenomen ontwikkeling voorziet in een maximale toename van 423 verkeersbewegingen. De Botter, de Binnenlandse baan en de omliggende wegen worden geacht dit te kunnen verwerken.

### *Parkeren*

| Type woning            | Aantal woningen | Parkeernorm | Aantal<br>benodigde    |
|------------------------|-----------------|-------------|------------------------|
|                        |                 |             | parkeerplaatsen<br>per |
|                        |                 |             | woningtype             |
| Koop etage, duur       | 18              | 1,9         | 35                     |
| Huur etage, duur       | 18              | 1,8         | 33                     |
| Huurhuis, sociale huur | 34              | 1,5         | 51                     |
| Totaal                 | 70              |             | 119                    |

*Tabel 2: Overzicht parkeernorm naar type woning*

In het totaal zijn er 119 parkeerplaatsen benodigd ten behoeve van voorgenomen ontwikkeling. Deze parkeerplaatsen worden op eigen terrein gerealiseerd.

### <span id="page-17-1"></span>**4.3 Conclusie**

De voorgenomen ontwikkeling zorgt niet voor problemen op het gebied van mobiliteit. De extra verkeersgeneratie door de bouw van de appartementen geeft geen onevenredige verkeersdruk. Uit tellingen blijkt dat er ruim voldoende restcapaciteit aanwezig is op de aangrenzende wegen en de parkeerplaatsen worden op eigen terrein voorzien.

### <span id="page-18-0"></span>**5 Natuur**

### <span id="page-18-1"></span>**5.1 Kader**

### <span id="page-18-2"></span>**5.1.1 Wet natuurbescherming**

Per 1 januari 2017 is de Wet natuurbescherming (Wnb) in werking getreden. Deze wet vervangt drie oude wetten: de Natuurbeschermingswet 1998 (gebiedsbescherming: Natura 2000), de Flora- en faunawet (soortenbescherming) en de Boswet (kapvergunningen).

### *Soorten*

Voor ruimtelijke ingrepen die resulteren in overtreding van één of meer artikelen van de Wnb moet ontheffing worden aangevraagd. Voor een aantal soorten geldt daarenboven het beschermingsregime van de Europese Vogel- en Habitatrichtlijn. Voor werkzaamheden die uit een bestemmingsplan voortvloeien dient voor de start van die werkzaamheden ontheffing te worden aangevraagd indien beschermde soorten voorkomen. Bij de vaststelling van het plan dient duidelijk te zijn of en in hoeverre een ontheffing kan worden verkregen.

Voor alle in de wet genoemde diersoorten (inclusief vogels) geldt dat het verboden is individuen van deze soorten (opzettelijk) te doden of te vangen. Bovendien is het verboden nesten (en eieren) en (vaste) voortplantingsplaatsen of rustplaatsen van dieren opzettelijk te beschadigen of te vernielen dan wel weg te nemen. Voor de in de wet genoemde plantensoorten geldt dat het verboden is exemplaren in hun natuurlijke verspreidingsgebied opzettelijk te plukken en te verzamelen, af te snijden, te ontwortelen of te vernielen. In de Wnb worden drie beschermingsregimes onderscheiden voor beschermde soorten. Voor de eerste twee regimes gelden aanvullende verbodsbepalingen.

- 1. Het beschermingsregime Vogelrichtlijn (Vrl), dat van toepassing is op van nature in Nederland in het wild levende vogels van soorten als bedoeld in artikel 1 van de Vrl. Met betrekking tot deze vogelsoorten geldt dat het - aanvullend aan de bovengenoemde verbodsbepalingen - verboden is vogels opzettelijk te storen, behalve als de storing niet van wezenlijke invloed is op de staat van instandhouding van de desbetreffende vogelsoort. Ruimtelijke inrichting of ontwikkeling en dwingende redenen van groot openbaar belang zijn geen reden om ontheffing te verlenen. Ontheffing is uitsluitend toegestaan op basis van de ontheffingsgronden die in de Vrl zijn genoemd. Overigens is het, indien geen ontheffing nodig is, volgens de huidige interpretatie van de wet wel verplicht rekening te houden met het broedseizoen van vogels. Voor sommige vogelsoorten met vaste verblijfplaatsen geldt dat deze vaste verblijfplaatsen en het essentiële leefgebied jaarrond beschermd zijn.
- 2. Het beschermingsregime Habitatrichtlijn (Hrl), dat van toepassing is op soorten van bijlage IV bij de Hrl, bijlage I en II bij het Verdrag van Bern en bijlage I bij het Verdrag van Bonn. Met betrekking tot deze soorten is het - aanvullend aan de bovengenoemde verbodsbepalingen - verboden dieren opzettelijk te verstoren. Ontheffing wordt voor ruimtelijke inrichting of ontwikkeling alleen verleend indien:
	- er geen andere bevredigende oplossing is, en
	- geen afbreuk wordt gedaan aan de gunstige staat van instandhouding van de soort, en
	- sprake is van één van de volgende (bij ruimtelijke ontwikkeling relevante) belangen:
		- de bescherming van wilde flora en fauna of natuurlijke habitats, of
			- de volksgezondheid, de openbare veiligheid of andere dwingende redenen van groot openbaar belang, met inbegrip van redenen van sociale of economische aard en voor het milieu wezenlijk gunstige effecten.

- 3. Het beschermingsregime Andere Soorten, dat van toepassing is op soorten van de bijlage behorende bij artikel 3.10 van de Wnb. Ontheffing is alleen mogelijk indien:
	- er geen andere bevredigende oplossing is, en
	- indien geen afbreuk wordt gedaan aan de gunstige staat van instandhouding van de soort.

Er is echter geen ontheffing nodig indien gewerkt wordt volgens een geldige gedragscode die van toepassing is op de betreffende soort(en). Vaak is daarnaast ecologische begeleiding en een ecologisch werkprotocol nodig bij de uitvoering van werkzaamheden.

De provincies kunnen voor het beschermingsregime Andere Soorten een algemene vrijstelling verlenen voor onder meer ruimtelijke inrichting of ontwikkeling van gebieden. In Barendrecht is de provincie Zuid-Holland het bevoegd gezag voor de Wnb. Indien nesten, (vaste) voortplantingsplaatsen of rustplaatsen van soorten niet (kunnen) worden ontzien, is ontheffing noodzakelijk. Ontheffing is niet benodigd indien de functionaliteit van de nesten, (vaste) voortplantingsplaatsen of rustplaatsen gegarandeerd wordt (het beschadigen en vernielen wordt voorkomen door maatregelen of er zijn voldoende alternatieven).

Ten slotte is altijd de algemene zorgplicht van toepassing, die inhoudt dat een ieder voldoende zorg in acht neemt voor alle inheemse dieren en planten en hun directe leefomgeving (artikel 1.11 van de Wnb). Concreet betekent dit dat bij ruimtelijke ontwikkeling gezorgd moet worden dat dieren niet gedood worden en dat planten verplant worden. Ook dient gelet te worden op bijvoorbeeld de voortplantingsperiode van amfibieën en de zoogperiode van zoogdieren.

### <span id="page-19-0"></span>**5.1.2 Natura 2000**

### *Natura 2000*

De Wnb ziet op de bescherming van Natura 2000-gebieden (Vrl- en Hrl-gebieden). Voor ieder Natura 2000-gebied zijn instandhoudingsdoelstellingen opgesteld voor één of meerdere soorten en/of habitats. Voor ruimtelijke ontwikkelingen binnen de Natura 2000-gebieden en tevens voor ontwikkelingen daarbuiten die van invloed kunnen zijn (door 'externe werking') op die beschermde natuurgebieden, gelden (strenge) restricties. Voor activiteiten of projecten die schadelijk zijn voor de beschermde natuur geldt een vergunningplicht. Middels een 'habitattoets' dient te worden onderzocht of een activiteit (significante) negatieve effecten op de instandhoudingsdoelstellingen voor Natura 2000-gebieden veroorzaakt. De uitkomsten van de habitattoets dienen te worden beoordeeld door het bevoegd gezag.

### <span id="page-19-1"></span>**5.1.3 Natuurnetwerk Nederland en overige bos- en natuurgebieden**

### *Natuurnetwerk Nederland*

Het Natuurnetwerk Nederland (NNN) is het Nederlands netwerk van bestaande en nieuw aan te leggen natuurgebieden (de voormalige Ecologische Hoofdstructuur / EHS). Het netwerk moet natuurgebieden beter verbinden met elkaar en met het omringende agrarisch gebied. Het doel van het NNN is de instandhouding en ontwikkeling van natuurgebieden om daarmee een groot aantal soorten en ecosystemen te laten voortbestaan. Sinds 2014 zijn de provincies het eerste verantwoordelijke bevoegde gezag voor het NNN (daarvoor was dat de rijksoverheid). De provincies hebben in een verordening regelgeving vastgelegd ten aanzien van het NNN.

### <span id="page-19-2"></span>**5.2 Onderzoek**

Door Natuur-Wetenschappelijk Centrum (NWC) is in november 2017 een quickscan uitgevoerd voor het plangebied van de Botterlocatie. De quickscan met daarin de resultaten is als bijlage 1 opgenomen bij de toelichting. De conclusie uit de quickscan, is dat er voor drie diersoorten aanvullend onderzoek benodigd is: vleermuizen, vogels met een vaste verblijfplaats en de Rugstreepad.

Dit aanvullende onderzoek is tevens door NWC uitgevoerd en gerapporteerd (november 2018), het rapport is als bijlage 2 bij de toelichting opgenomen.

Belangrijkste conclusies:

### - *Vleermuizen*

Uit het onderzoek blijkt dat de bomen langs de Buitenlandse Baan, de bomen langs de Botter en de watergang ten zuiden van het plangebied gebruikt worden als vliegroute (figuur 3 op pagina 18). De bomen op deze locaties blijven behouden. Doordat deze behouden blijven zullen er, ten aanzien van vliegroutes van vleermuizen, geen overtredingen van verbodsbepalingen uit de Wet natuurbescherming plaatsvinden bij de voorgenomen plannen en zijn geen ontheffing en/of maatregelen nodig. De bomen in het noorden van het plangebied maken geen onderdeel uit van een essentiële vliegroute.

Er zullen, ten aanzien van vleermuizen, geen overtredingen van verbodsbepalingen uit de Wet natuurbescherming plaatsvinden bij de voorgenomen plannen en zijn een ontheffing en/of maatregelen niet nodig. Wel wordt aangeraden om zoveel mogelijk groen (in de vorm van bomenrijen en grasveldjes) binnen het deelgebied te behouden of in de nieuwe situatie terug te brengen. Daarnaast is het raadzaam om in de nieuwe situatie zo min mogelijk verlichting te gebruiken of om maatregelen te nemen waardoor (licht)verstoring zoveel mogelijk voorkomen wordt. Voorbeelden hiervan zijn het gebruik van amberkleurige verlichting en lichtbronnen die naar beneden gericht zijn.

### - *Vogels met een vaste verblijfplaats*

Uit de inventarisaties blijkt dat er geen vaste verblijfplaats van Buizerd en/of Sperwer aanwezig zijn in de bomen rondom het plangebied aan de Botter. Daarnaast kan geconcludeerd worden dat het plangebied niet gebruikt wordt om te foerageren. Om deze redenen bestaan er geen verplichtingen vanuit de Wet natuurbescherming ten aanzien van deze soorten.

- Rugstreepad
Er zijn geen exemplaren van de Rugstreeppad of andere strikt beschermde amfibieën waargenomen in het plangebied. Hierdoor bestaan er geen verplichtingen vanuit de Wet natuurbescherming ten aanzien van deze soort anders dan de zorgplicht.

Wel moet er tijdens de werkzaamheden rekening gehouden worden met het feit dat de Rugstreeppad snel braakliggende (bouw)terreinen weet te vinden. Om de migratie van deze soort naar het bouwterrein en aldus vertraging in het project te voorkomen, wordt aangeraden om het gebied af te schermen. Afschermen kan met behulp van worteldoek of stevig plastic van 50 cm hoog dat minimaal 10 centimeter in de grond ingegraven wordt.

### *Gebiedsbescherming*

Het dichtstbijzijnde gebied dat onder de bescherming van de Wet natuurbescherming valt is Natura 2000 gebied 'de Oude Maas'. Dit Natura 2000-gebied bevindt zich op ongeveer 2 kilometer afstand vanaf de locatie en bevat geen stikstofgevoelig habitat.

Het dichtstbijzijnde Natura 2000-gebied met een stikstofgevoelig habitat is 'Biesbosch' dat ligt op ruim 14 km van het plangebied. Vanwege de afstand, en kleinschaligheid van het project zal er geen sprake zijn van nadelige effecten op zoals stik-stofdepositie habitattypen en doelsoorten die in het kader van de Wet natuurbescherming aangewezen zijn voor de 'Biesbosch'. Om dit aan te tonen is een AERIUS berekening gemaakt, zie bijlage 8.

Tot slot maakt het plangebied geen deel uit van het Natuurnetwerk Nederland (NNN). Omdat er, als gevolg van de voorgenomen plannen, geen oppervlakte aan NNN-gebied verloren gaat, is er geen verdere toetsing aan de wet- en regelgeving omtrent het NNN nodig.

### <span id="page-21-0"></span>**5.3 Conclusie**

Het aspect flora en fauna vormt geen belemmering voor de haalbaarheid van het plan.

### <span id="page-21-1"></span>**6 Water**

### <span id="page-21-2"></span>**6.1 Kader**

### <span id="page-21-3"></span>**6.1.1 Europees en rijksbeleid**

### *Nationaal Waterplan*

Het Nationaal Waterplan is de opvolger van de Vierde Nota Waterhuishouding uit 1998 en is opgesteld voor de planperiode 2009 - 2015. Het Nationaal Waterplan is in december 2009 door de ministerraad vastgesteld.

Het Nationaal Waterplan beschrijft de hoofdlijnen van het nationale waterbeleid. Het rijk streeft naar een duurzaam en klimaatbestendig waterbeheer en heeft de ambitie om de komende decennia te investeren in bescherming tegen overstromingen en in de zoetwatervoorziening.

Voor een duurzaam en klimaatbestendig watersysteem is het van belang bij ruimtelijke ontwikkelingen rekening te houden met waterhuishoudkundige eisen op de korte en de lange termijn. Om een duurzaam en klimaatbestendig watersysteem te bereiken moet het water meer bepalend zijn bij de besluitvorming over grote ruimtelijke opgaven dan voorheen. De mate van bepalendheid wordt afhankelijk gesteld van, onder meer, de omvang en de aard van de ingrepen, bestaande functies, nieuwe andere ruimteclaims en de bodemgesteldheid van een gebied.

Op basis van de Wet ruimtelijke ordening heeft het Nationaal Waterplan voor de ruimtelijke aspecten de status van structuurvisie. Het Nationaal Waterplan is gedetailleerder dan de SVIR en blijft als uitwerking van de SVIR bestaan. Specifiek gaat het over de gebieden die deel uitmaken van de ruimtelijke hoofdstructuur, het IJsselmeer, de Noordzee en de rivieren. Ook de bescherming van vitale functies en kwetsbare objecten is een onderwerp van nationaal belang. Hiervoor geldt het Barro.

### *Waterwet*

De Waterwet regelt het beheer van de waterkeringen, het oppervlaktewater en het grondwater, verbetert de samenhang tussen waterbeleid en ruimtelijke ordening en zorgt voor een eenduidige bestuurlijke procedure en daarbij behorende rechtsbescherming voor besluiten. De Waterwet dient als paraplu om de Kaderrichtlijn Water (KRW) te implementeren en geeft ruimte voor implementatie van toekomstige Europese richtlijnen.

De waterschappen hebben een bevoegdheid voor het verlenen van vergunningen voor grondwateronttrekkingen, bemalingen en infiltraties, met uitzondering van onttrekkingen voor drinkwater, koude en warmteopslag en grote industriële onttrekkingen van meer dan 150.000 m3 /jaar. Gemeenten hebben verdergaande taken en bevoegdheden in het kader van de zorgplicht voor het inzamelen van afvalwater in de riolering en voor hemelwater en grondwater.

### *Nationaal Bestuursakkoord Water*

In het Nationaal Bestuursakkoord Water (NBW) is het kabinetsstandpunt over het waterbeleid in de 21e eeuw vastgelegd. De hoofddoelstellingen zijn: het waarborgen van het veiligheidsniveau bij overstromingen en het verminderen van wateroverlast. Daarbij wordt de voorkeur gegeven aan ruimtelijke maatregelen boven technische maatregelen.

In het NBW is ook de watertoets als procesinstrument opgenomen. De watertoets is het proces van vroegtijdig informeren, adviseren en beoordelen van waterhuishoudkundige aspecten in ruimtelijke plannen en besluiten. Het doel van dit instrument is waarborgen dat de waterhuishoudkundige doelstellingen expliciet in beschouwing worden genomen als het gaat om waterhuishoudkundige relevante ruimtelijke plannen en besluiten. Uitvoering van de watertoets betekent in feite dat de gemeente en de waterbeheerder samenwerken bij het uitwerken van ruimtelijke plannen, zodat problemen in het gebied zelf en de omgeving worden voorkomen.

De watertoets is sinds 2003 verankerd in het Besluit ruimtelijke ordening en hiermee verplicht voor alle ruimtelijke plannen en besluiten.

In 2008 is het NBW geactualiseerd met als doel de watersystemen in 2015 op orde te krijgen, met name op het gebied van wateroverlast en watertekort.

### *Kaderrichtlijn water*

De Europese Kaderrichtlijn Water (KRW) geeft een kader voor de bescherming van de ecologische en chemische kwaliteit van oppervlaktewater en grondwater. Zo dienen alle waterlichamen in 2015 een "goede ecologische toestand" (GET) te hebben bereikt en dienen sterk veranderende c.q. kunstmatige wateren in 2015 een "goed ecologisch potentieel" (GEP) te hebben bereikt. De chemische toestand dient in 2015 voor alle wateren (natuurlijk en kunstmatig) goed te zijn.

### *Waterbeheer 21e eeuw (WB21)*

In september 2000 heeft de commissie Waterbeheer 21e eeuw advies uitgebracht over het toekomstig waterbeheer in Nederland. Belangrijk onderdeel van WB21 is het uitgangspunt van ruimte voor water. Er mag geen afwenteling plaatsvinden. Berging moet binnen het stroomgebied plaatsvinden. Dit betekent onder andere het aanwijzen en instandhouden van waterbergingsgebieden. Daarnaast wordt verdroging bestreden en worden watertekorten verminderd.

### <span id="page-22-0"></span>**6.1.2 Provinciaal beleid**

Op 1 januari 2010 is het Provinciaal Waterplan 2010 - 2015 in werking getreden. Dit plan vervangt het provinciale Waterhuishoudingplan, dat was opgenomen in het Beleidsplan Groen, Water en Milieu 2006 - 2010 en in het Grondwaterplan 2007 - 2013. In het Provinciaal Waterplan zijn de opgaven van de KRW, het NBW en het Nationaal Waterplan vertaald naar strategische doelstellingen voor Zuid-Holland. Het Provinciaal Waterplan beschrijft op hoofdlijnen wat de provincie in de periode tot 2015 samen met haar waterpartners wil bereiken. Het Waterplan heeft vier hoofdopgaven:

- 1. waarborgen waterveiligheid;
- 2. zorgen voor mooi en schoon water;

- 3. ontwikkelen duurzame zoetwatervoorziening;
- 4. realiseren robuust en veerkrachtig watersysteem.

In het plan zijn deze opgaven verder uitgewerkt in 19 thema's en voor drie gebieden, in samenhang met economische, milieu- en maatschappelijke opgaven. Dit heeft geleid tot een integrale visie op de ontwikkeling van de Zuid-Hollandse Delta, het Groene Hart en de Zuidvleugel van de Randstad.

In de "*Deelstroomgebiedvisies"* in het werkgebied Zuid-Holland Zuid zijn voor het zuiden van Zuid-Holland procesafspraken gemaakt over de werkwijze waarop de wateropgave wordt berekend. Voor omgang met water in het stedelijk gebied wordt bovendien de volgende richtlijn genoemd: de drietrapsstrategie 1) vasthouden in de stad (dus binnen het bestaand stedelijk gebied oplossen), 2) bergen aan de rand (bij voorkeur binnen de rode contour) en 3) afvoeren naar het landelijk gebied. Daarnaast worden in het bestaand stedelijk gebied kansen gezien voor het combineren van water met andere functies. De combinaties met architectuur, recreatieverbindingen en openbaar groen treden hierbij het meest op de voorgrond.

### <span id="page-23-0"></span>**6.1.3 Beleid waterbeheerder**

Het Waterbeheerprogramma van Hollandse Delta beschrijft de doelen die het waterschap wil bereiken bij het beheren van het watersysteem – waartoe ook de waterkeringen worden gerekend. – en de waterketen, zowel voor de lange termijn als aan het einde van de planperiode 2016-2021. Het Waterbeheerprogramma gaat daarbij in op de kenmerken van het gebied en doet ook uitspraken over de wijze waarop deze taken worden uitgevoerd. De maatregelen voor de Europese Kaderrichtlijn Water (KRW) zijn onderdeel van het plan.

### <span id="page-23-1"></span>**6.1.4 Gemeentelijk beleid**

Komen tot een goed, veilig, beheersbaar en aantrekkelijk watersysteem met gezond water en gevarieerde oevers, dat op de gewenste gebruiksfuncties is afgestemd' is de doelstelling van het Waterplan Barendrecht. Het gemeentelijke waterplan is vastgesteld op 1 oktober 2004. In het Waterplan worden aan de hand van vier thema's de doelstellingen en streefbeelden van het waterschap beschreven. Ook wordt een maatregelenpakket aan de hand van een aantal knelpunten gegeven. De thema's betreffen:

- voorkomen van wateroverlast;
- verbeteren van waterkwaliteit en ecologie;
- verbeteren belevingswaarde.

### <span id="page-23-2"></span>**6.2 Onderzoek**

Ontwikkelingen dienen rekening te houden met de in deze waterparagraaf genoemde eisen en uitgangspunten. In deze waterparagraaf wordt naast de beschrijving van de waterstaatkundige situatie en kenmerken bepaald wat de invloed is van de uitvoering van de doorsteek op de waterhuishouding.

### *Huidige situatie*

In de huidige situatie is ter plaatse van het plangebied een scholengemeenschap gevestigd. De verharding ten behoeve van de school bestaat uit bebouwing, schoolplein en parkeervoorzieningen. Gezamenlijk beslaat deze oppervlakte ongeveer 12.500 m2. Het totale plangebied is circa 13.600 m2 en bestaat voor het overgrote deel uit verharding.

### *Waterkwantiteit*

In het plangebied is geen oppervlaktewater gelegen.

### *Veiligheid en waterkeringen*

Het plangebied ligt niet binnen de beschermingszone van een regionale waterkering. Het plangebied is niet gelegen in een gebied met een overstromingsrisico.

#### *Afvalwaterketen en riolering*

Bij ruimtelijke ontwikkelingen is het uitgangspunt dat de waterhuishoudkundige situatie niet mag verslechteren. Dit betekent bijvoorbeeld dat de waterhuishouding kan worden verbeterd door het afkoppelen van schoon verhard oppervlak. Hiermee wordt voorkomen dat schoon hemelwater wordt afgevoerd naar de rioolwaterzuiveringsinstallatie. Dit betekent ook dat toename van het verharde oppervlak en/of dempingen binnen het gebied moeten worden gecompenseerd. Ook combinaties met andere functies zoals groen en recreatie liggen voor de hand. Daarnaast is het van belang om bij eventuele ontwikkelingen diffuse verontreinigingen te voorkomen door het gebruik van duurzame, niet-uitloogbare materialen (geen zink, lood, koper en PAK's-houdende materialen) zowel gedurende de bouw- als de gebruiksfase.

#### *Toekomstige situatie*

In de toekomstige situatie wordt woonbebouwing opgericht ten behoeve van 70 wooneenheden. Deze woonbebouwing dient binnen het bouwvlak te worden gerealiseerd en de oppervlakte van dit bouwvlak bedraagt circa 8.400 m2. Daarnaast wordt ter plaatse van het plangebied nog verharding aangebracht ten behoeve van de openbare ruimte en parkeergebieden.

### *Digitale watertoets*

Het doorlopen van de watertoets voor plannen in het beheersgebied van het WSHD dient te starten met het uitvoeren van de 'digitale watertoets'. De 'digitale watertoets' is een online instrument dat beschikbaar is voor een aantal waterschappen. Met dit instrument kan het relevante beleid en regelgeving snel in beeld worden gebracht. Het uitvoeren van de digitale watertoets heeft een positief wateradvies opgeleverd. Het plan heeft een gering invloed op de belangen van het waterschap.

### *Waterkwantiteit*

Het waterschap regelt dat bij toename van verhard oppervlak met meer dan 500 m2 er 10% gecompenseerd dient te worden. In dit geval betekent dat er dan 13.000 m2 verhard moet worden. Gezien de omvang van het plangebied (1,36 ha) en de gebiedsvisie voor de locatie, is te verwachten dat deze grenswaarde niet wordt overschreden en dat watercompensatie niet benodigd is.

#### *Veiligheid*

Het plangebied ligt niet binnen de beschermingszone van een regionale waterkering. Het plangebied is niet gelegen in een gebied met een overstromingsrisico.

#### *Riolering*

Afvalwater wordt afgevoerd via het gemeentelijk riool (droogweerafvoer - DWA). Hemelwater dat op daken, parkeerverharding en opritten valt, moet als dat mogelijk is worden afgekoppeld van het DWA en afgevoerd naar het oppervlaktewater. Hemelwater dat op wegen valt, dient via bodempassages te worden afgevoerd naar het oppervlaktewater.

### *Volksgezondheid*

Door het afkoppelen van hemelwater van de DWA worden vuilwateroverstorten (in de omgeving) tegengegaan. De risico's van watergerelateerde ziekten en plagen worden hierdoor geminimaliseerd. Indien nieuwe wateren worden gerealiseerd en/of oevers van bestaande wateren worden vergraven, verdient het aanbeveling flauwe, natuurvriendelijke oevers te creëren.

### *Waterkwaliteit*

Het toepassen van niet-uitloogbare bouwmaterialen voorkomt dat het hemelwater, dat wordt afgekoppeld naar het oppervlaktewater, wordt vervuild. In verband hiermee worden eisen gesteld aan de bij de daken, goten en leidingen te gebruiken materialen. Er mogen geen (sterk) uitloogbare materialen zoals koper, lood, zink, teerhoudende dakbedekking of geïmpregneerde beschoeiingen gebruikt worden op delen die met hemelwater in contact komen, zoals de dakbedekking, goten en pijpen of er moet voorkomen worden dat deze materialen kunnen uitlogen (bijvoorbeeld door het

coaten van loodslabben). Afkoppeling van hemelwater zorgt ervoor dat het aantal riooloverstorten laag is. Ook dit komt de waterkwaliteit (in de omgeving) ten goede.

### *Beheer en onderhoud*

Het beheer en onderhoud van het gemeentelijke inzamelings- en transportstelsel ligt bij de gemeente, tot aan het eindgemaal, dat in beheer is van het waterschap Hollandse Delta. Het waterschap is verantwoordelijk voor het transport vanuit het eindgemaal tot en met de afvalwaterzuiveringsinstallatie en voor de zuivering. De gemeentelijke riolering moet bereikbaar zijn voor beheer en onderhoud.

### <span id="page-25-0"></span>**6.3 Conclusie**

In de nieuwe situatie neemt het verhard oppervlak met minder dan 500 m2 toe. Dit ligt onder de drempelwaarde die door het waterschap is gesteld, waardoor waterberging niet benodigd is.

## <span id="page-26-0"></span>**7 Archeologie en Cultuurhistorie**

### <span id="page-26-1"></span>**7.1 Archeologie**

### <span id="page-26-2"></span>**7.1.1 Kader**

### *Erfgoedwet*

De Monumentenwet 1988 is op 1 juli 2016 overgegaan in de Erfgoedwet. De Erfgoedwet bundelt de voorgaande wet- en regelgeving voor behoud en beheer van het cultureel erfgoed in Nederland. Bovendien is aan de Erfgoedwet een aantal nieuwe bepalingen toegevoegd. Het beschermingsniveau zoals deze in de oude wetten en regelingen gold, blijft gehandhaafd. Het behoud en beheer van het Nederlandse erfgoed was geregeld in zes verschillende wetten en een regeling, waarin roerend, onroerend en archeologisch erfgoed allemaal hun eigen specifieke definities, procedures en beschermingsmaatregelen hadden.

In de Erfgoedwet is vastgelegd hoe met ons erfgoed wordt omgegaan, wie welke verantwoordelijkheden daarbij heeft en hoe het toezicht daarop wordt uitgeoefend. Overbodige regels zijn geschrapt en de verantwoordelijkheid voor de bescherming van het cultureel erfgoed ligt waar mogelijk bij het erfgoedveld zelf. Onderdelen van de Monumentenwet die de fysieke leefomgeving betreffen, worden overgeheveld naar de Omgevingswet die in 2019 van kracht wordt. Voor deze onderdelen is een overgangsregeling in de Erfgoedwet opgenomen voor de periode 2016-2019. Het gaat daarbij om de volgende zaken:

- Vergunningen tot wijziging, sloop of verwijdering van rijksmonumenten
- Verordeningen, bestemmingsplannen, vergunningen en ontheffingen op het gebied van archeologie
- Bescherming van stads- en dorpsgezichten

### <span id="page-26-3"></span>**7.1.2 Onderzoek**

Door Vestigia is een bureauonderzoek gedaan ten behoeve van de herontwikkeling van de scholengemeenschap naar woonbebouwing. In bijlage 3 is het volledige rapport opgenomen. Met dit rapport is beoogd vast te stellen of er in het plangebied sprake is (of kan zijn) van archeologische resten die door de ingrepen dreigen te worden verstoord.

### <span id="page-26-4"></span>**7.1.3 Conclusie**

Op basis van de resultaten van het inventariserend veldonderzoek (verkennende fase) kan gezien de aangetroffen bodemopbouw worden gesteld dat de kans op het aantreffen van een (intacte) archeologische vindplaats klein is. De archeologische verwachting voor het plangebied kan daarom worden bijgesteld naar 'laag'. Vestigia Archeologie & Cultuurhistorie adviseert dan ook geen vervolgstappen in het kader van de Archeologische Monumentenzorg (AMZ).

Het bevoegd gezag, de gemeente Barendrecht, dient eerst over het advies in dit rapport een besluit te nemen. Wanneer het bevoegd gezag besluit dat vervolgonderzoek niet noodzakelijk is en het plangebied wordt vrijgegeven voor de voorgenomen ontwikkelingen, blijft de meldingsplicht archeologische toevalsvondst of waarneming van kracht (Erfgoedwet, artikel 5.10 Archeologische toevalsvondst). Aangezien het nooit volledig is uit te sluiten dat tijdens eventueel grondverzet een archeologische 'toevalsvondst' wordt gedaan, is het wenselijk de uitvoerder van het grondwerk te wijzen op de plicht om hiervan zo spoedig mogelijk melding te doen bij het bevoegd gezag, de gemeente Barendrecht, en de Rijksdienst voor het Cultureel Erfgoed.

### <span id="page-27-0"></span>**7.2 Cultuurhistorie**

### <span id="page-27-1"></span>**7.2.1 Kader**

### *Visie erfgoed en ruimte 'Kiezen voor karakter' (juni 2011)*

In de Visie erfgoed en ruimte 'Kiezen voor karakter' zet het Rijk uiteen hoe cultureel erfgoed wordt geborgd in de ruimtelijke ordening voor de periode 2011-2015. De moderne monumentenzorg is ontwikkelings- en gebiedsgericht. Bovendien vindt het Kabinet samenwerking met publieke en private partijen van belang.

In de Visie wordt het karakter van Nederland gevat in vier kenmerkende eigenschappen: waterland, stedenland, kavelland en vrij land. De gebiedsgerichte omgang met erfgoed vergt dat deze karakteristieken worden verbonden met opgaven uit andere sectoren en dat de economische, sociaalculturele en ecologische kracht van het erfgoed beter wordt uitgebaat.

Veranderingen in de monumentenzorg en de ruimtelijke ordening geven burgers en bedrijven meer ruimte en geven decentrale overheden meer vrijheden en verantwoordelijkheden. Iedere overheidslaag staat voor de taak zijn belangen zo veel mogelijk vooraf kenbaar te maken en waar nodig met regels te borgen. Het rijk is daarnaast verantwoordelijk voor een goed functionerend stelsel. Provincies krijgen een centrale rol in de gebiedsgerichte belangenafweging en gemeenten verbinden gevolgen aan een gebiedsgerichte analyse van erfgoedwaarden bij het opstellen van ruimtelijke plannen.

Het Rijk heeft gekozen voor vijf prioriteiten van het gebiedsgerichte erfgoedbeleid in de komende jaren:

- 1 werelderfgoed: de samenhang borgen en de uitstraling vergroten;
- 2 eigenheid en veiligheid: zee, kust en rivieren;
- 3 herbestemming als (stedelijke) gebiedsopgave: met focus op groei en krimp;
- 4 levend landschap: synergie tussen erfgoed, economie en ecologie;
- 5 en wederopbouw: het tonen van een tijdperk.

### *Regioprofielen Cultuurhistorie*

De provincie Zuid-Holland wil waardevolle cultuurhistorische elementen behouden of inpassen bij nieuwe ruimtelijke ontwikkelingen. Om dit richting te geven, zijn Regioprofielen Cultuurhistorie opgesteld. De zestien regioprofielen dienen als een handreiking en sturingskader voor gemeenten, waterschappen, terreinbeheerders en adviesbureaus om cultuurhistorie op te nemen in ruimtelijke plannen. Ze zijn een uitwerking van de algemene richtlijnen voor cultuurhistorie in ruimtelijke plannen zoals die staan in de provinciale Structuurvisie.

### <span id="page-27-2"></span>**7.2.2 Onderzoek**

### *Visie erfgoed en ruimte*

In de visie erfgoed en ruimte worden geen concrete uitspraken gedaan die specifiek voor het plangebied van belang zijn.

### *Regioprofielen cultuurhistorie*

Uit de cultuurhistorische atlas van de provincie Zuid-Holland blijkt dat er binnen het plangebied geen waardevolle cultuurhistorische waarden aanwezig zijn binnen de regioprofielen cultuurhistorie. De dichtstbijzijnde cultuurhistorische waarden liggen op een dermate grote afstand dat geen belemmeringen worden verwacht.

### <span id="page-27-3"></span>**7.2.3 Conclusie**

Het aspect cultuurhistorie vormt geen belemmering voor de haalbaarheid van het plan.

### <span id="page-28-0"></span>**8 Milieu**

### <span id="page-28-1"></span>**8.1 Algemeen**

In dit hoofdstuk worden de ruimtelijke (on)mogelijkheden vanuit diverse milieuaspecten inzichtelijk gemaakt. Waar nodig moet een vertaling plaatsvinden naar de juridische regeling. Het uitgangspunt hierbij is dat de juridische regeling zowel de ruimtelijke kwaliteit als de milieukwaliteit voldoende dient te borgen.

### <span id="page-28-2"></span>**8.2 M.e.r-beoordeling**

Het voorkomen van aantasting van het milieu is van groot maatschappelijk belang. Het is daarom zaak om het milieubelang volwaardig in de besluitvorming te betrekken. Om hier in de praktijk vorm aan te geven is het instrument milieueffectrapportage of te wel m.e.r. ontwikkeld. De m.e.r. beoordeling is een instrument met als hoofddoel het milieubelang volwaardig te laten meewegen bij de voorbereiding en vaststelling van plannen en besluiten.

De voorgenomen ontwikkeling is opgenomen in eerste kolom van de zogenaamde D-lijst van het Besluit milieueffectrapportage. De ontwikkeling van de Botterlocatie is aan te merken als een stedelijk ontwikkelingsproject, maar blijft ruim onder de drempelwaarde van 2.000 woningen. Dit neemt niet weg dat in dit geval een vormvrije m.e.r.-beoordeling dient plaats te vinden. Dit dient plaats te vinden aan de hand van drie criteria:

- Kenmerken van het project;
- Plaats van het project;
- Kenmerken van het potentiële effect.

In het kader van de voorliggende ontwikkeling zijn in voorgaande hoofdstukken en verderop in dit hoofdstuk diverse (milieu)aspecten zorgvuldig afgewogen. Per aspect is bepaald of de ontwikkeling gevolgen heeft voor de (milieu)aspecten bedrijven- en milieuzonering, geluid, luchtkwaliteit, externe veiligheid, bodemgeschiktheid, flora en fauna, water, archeologie, cultuurhistorie, verkeer en parkeren. Uit de afweging is gebleken dat de effecten niet van dien aard zijn dat een m.e.r. beoordeling aan de orde is. Op grond van het voorgaande zijn belangrijke nadelige milieueffecten uitgesloten, waardoor het uitvoeren van een m.e.r.-beoordeling of MER niet zinvol wordt geacht.

### <span id="page-28-3"></span>**8.3 Bodemkwaliteit**

### **8.3.1 Kader**

### *Wet bodembescherming*

De Wet bodembescherming (Wbb) voorziet in maatregelen indien sprake is van ernstige bodemverontreiniging. Het doel van de Wbb is in de eerste plaats het beschermen van de (land- of water-) bodem zodat deze kan worden benut door mens, dier en plant, nu en in de toekomst. Via de Wbb heeft de Rijksoverheid de mogelijkheid algemene regels te stellen voor de uitvoering van werken, het transport van stoffen en het toevoegen van stoffen aan de bodem.

Ontwikkelingen kunnen pas plaatsvinden als de bodem, waarop deze ontwikkelingen gaan plaatsvinden, geschikt is of geschikt is gemaakt voor het beoogde doel. Bij nieuwbouwactiviteiten dient de bodemkwaliteit door middel van onderzoek in beeld te zijn gebracht. In het algemeen geldt dat nieuwe bestemmingen bij voorkeur op een schone bodem dienen te worden gerealiseerd.

### *Besluit bodemkwaliteit*

Het doel van het Besluit bodemkwaliteit (2008) is de bodem beter te beschermen en meer ruimte te bieden voor nieuwe bouwprojecten. Ook geeft het besluit gemeenten en provincies meer verantwoordelijkheid om de bodem te beheren. Het Bouwstoffenbesluit (Bsb) is opgenomen in het Besluit bodemkwaliteit.

### **8.3.2 Onderzoek**

Voor het projectgebied is door Terra Milieu BV een verkennend bodemonderzoek uitgevoerd conform NEN 5740 en NEN 5725 (zie bijlage 4). Op basis van het uitgevoerde onderzoek en de analyseresultaten kan worden geconcludeerd dat in de bodem verhogingen van PAK's ten opzichte van de achtergrondwaarde worden aangetroffen. In het grondwater worden verhogingen van barium, kwik, molybdeen en naftaleen ten opzichte van de streefwaarde aangetroffen. De locatie kan daarom niet meer als onverdacht worden beschouwd, de resultaten van het bodemonderzoek geven echter geen aanleiding om een nieuw onderzoek met een gewijzigde onderzoeksstrategie uit te voeren. Verhogingen ten opzichte van de achtergrondwaarde, respectievelijk de streefwaarde worden vaker aangetroffen tijdens bodemonderzoeken en geven geen bezwaar voor het geplande gebruik van de locatie. Op basis van dit bodemonderzoek zijn er geen belemmeringen met betrekking tot de geplande nieuwbouw.

Na opmerkingen vanuit het bevoegd gezag is het bodem onderzoek aangevuld met een aanvullend onderzoek naar gedempte sloten en de voormalige boomgaard. Hiervoor is door Terra Milieu BV op 23 juli 2019 een nieuw onderzoek gedaan (zie bijlage 6). De verdachte locaties zijn momenteel braakliggende percelen. Het doel van het onderzoek is om aan te tonen dat op de locatie redelijkerwijs geen verontreinigende stoffen aanwezig zijn in de grond (ter plaatse van voormalige verdachte locaties) in gehaltes boven respectievelijk de achtergrondwaarden en de streefwaarden. Op basis van dit uitgevoerde aanvullend bodemonderzoek en de analyseresultaten kan worden geconcludeerd dat in de bodem (50-200 cm-mv) ter plaatse van de gedempte sloot verhogingen van nikkel ten opzichte van de achtergrondwaarde worden aangetroffen. Ter plaatse van de voormalige boomgaard worden geen verhogingen van OCB's in de bodem aangetroffen.

De onderzoekslocatie blijft vanwege de verhoogde bodemparameters verdacht. De resultaten van het bodemonderzoek geven echter geen aanleiding om een nieuw onderzoek met een gewijzigde onderzoeksstrategie uit te voeren. Ook hier geldt dat verhogingen ten opzichte van de achtergrondwaarde, respectievelijk de streefwaarde vaker worden aangetroffen tijdens bodemonderzoeken en geven geen bezwaar voor het geplande gebruik van de locatie.

### **8.3.3 Conclusie**

Het aspect bodem vormt geen belemmering voor voorgenomen ontwikkeling.

### <span id="page-29-0"></span>**8.4 Akoestische aspecten**

### **8.4.1 Kader**

### **Wegverkeerslawaai**

### *Onderzoekszone*

Langs wegen bevindt zich overeenkomstig artikel 74 Wgh aan weerszijden een zone waarbinnen akoestisch onderzoek moet worden uitgevoerd. Voordat nieuwe woningen binnen deze zone kunnen worden geprojecteerd dient te worden onderzocht of aan de grenswaarden van de Wgh wordt voldaan. De zonebreedte is afhankelijk van het aantal rijstroken en van de aard van de omgeving (stedelijk of buitenstedelijk gebied).

De definities van stedelijk en buitenstedelijk gebied zijn opgenomen in artikel 1 Wgh. Deze definities luiden:

- stedelijk gebied: het gebied binnen de bebouwde kom (bepaald door komgrensborden) met uitzondering van het gebied binnen de zone van een autoweg of autosnelweg;
- buitenstedelijk gebied: het gebied buiten de bebouwde kom en het gebied binnen de bebouwde kom dat is gelegen binnen de zone van een autoweg of autosnelweg.

De nieuwe woningen in dit bestemmingsplan worden binnen de bebouwde kom gebouwd. Omdat de Buitenlandse Baan en de 2e Barendrechtseweg ook binnen de kom zijn gelegen, is sprake van een stedelijke situatie.

Vanuit het oogpunt van een goede ruimtelijke ordening zijn in dit onderzoek ook de nabijgelegen 30 km-wegen in het onderzoek betrokken. Dit betreft met name de Groene Rede en de Kempenaar.

### *Normstelling*

De voorkeursgrenswaarde voor nieuwe woningen is vastgelegd in de Wgh. Indien de geluidbelasting hoger is dan de voorkeursgrenswaarde moeten er maatregelen worden getroffen om hieraan alsnog te kunnen voldoen. Blijkt dat niet mogelijk te zijn of op zwaarwegende bezwaren te stuiten van stedenbouwkundige, verkeerskundige, landschappelijke of financiële aard dan is het college van burgemeester en wethouders van de gemeente Barendrecht bevoegd tot het vaststellen van hogere waarden.

In tabel 1 is aangegeven wat de voorkeursgrenswaarde en de maximale ontheffingswaarde is voor nieuwe woningen.

#### Tabel 1: Grenswaarden wegverkeerslawaai.

| Functie         | Situatie  | Voorkeursgrenswaarde   | Maximale ontheffingswaarde |
|-----------------|-----------|------------------------|----------------------------|
| Nieuwe woningen | Stedelijk | 48 dB (artikel 82 Wgh) | 63 dB (art. 83 lid 2 Wgh)  |

### *Reductie geluidbelastingen wegverkeerslawaai*

Op grond van de verwachting dat de geluidsproductie van motorvoertuigen in de toekomst afneemt, mogen de berekende geluidsbelastingen op de gevels worden gereduceerd. Vanaf 1 juli 2012 moet worden gerekend met het Reken- en meetvoorschrift geluid 2012 (RMG 2012).

Omdat de rijsnelheid op de beschouwde wegen lager is dan 70 km/h is bij de berekening van de geluidsbelasting voor het wegverkeer van alle wegen een reductie toegepast van 5 dB.

### **Gemeentelijk geluidbeleid**

Het geluidbeleid van de gemeente Barendrecht is vastgelegd in de 'Visie op het geluidbeleid gemeente Barendrecht' van november 2006. De gemeente Barendrecht heeft de ambitie om zo veel mogelijk het "stand-still" principe te hanteren voor de geluidsbelasting vanwege het weg-, het spoorwegverkeer en de industrie.

Het "stand-still" principe dat de gemeente Barendrecht wil gaan uitvoeren betekent dat het percentage geluidgehinderden niet toeneemt ten opzichte van 2006. Het College van Burgemeester en Wethouders heeft in 2006 de Visie op het geluidbeleid gemeente Barendrecht vastgesteld. Momenteel wordt gewerkt aan nieuw geluidbeleid. De doelstelling blijft gelijk: het percentage geluidgehinderden niet te laten toenemen ten opzichte van 2006. Voor dit bestemmingsplan is vooruitlopend op vaststelling geanticipeerd op dit nieuwe beleid.

In het actieplan geluid van de gemeente Barendrecht is daarnaast een plandrempel opgenomen van 63 dB voor wegverkeer. Voor bestaande woningen die een geluidsbelasting ondervinden die hoger is dan 63 dB worden maatregelen afgewogen. Het voorgaande betekent dat in principe geen nieuwe woningen worden gebouwd met een geluidsbelasting die hoger is dan de plandrempel. Voor de nieuwe woningen in dit wordt getoetst of kan worden voldaan aan deze plandrempel.

### **Bouwbesluit**

In het Bouwbesluit 2012 zijn eisen gesteld ten aanzien van de karakteristieke geluidswering van de gevels van een nieuwe woning. De eis aan de karakteristieke geluidwering voor wegverkeer is de vastgestelde hogere waarde minus 33 dB.

### **8.4.2 Onderzoek**

Door KuiperCompagnons is een akoestisch onderzoek uitgevoerd naar de geluidbelastingen door het wegverkeer voor de nieuw te bouwen woningen. Het volledige rapport is opgenomen in bijlage 5.

### **8.4.3 Conclusie**

De gemeente Barendrecht heeft het voornemen om woningen te bouwen binnen het bestemminsplan Botterlocatie. Uit het onderzoek blijkt dat het verkeer op geen van de beschouwde wegen een geluidsbelasting veroorzaakt die hoger is dan de voorkeursgrenswaarde. Het aspect geluid leidt voor de nieuwe woningen dan ook niet tot belemmeringen.

Uit de toetsing aan het gemeentelijk beleid blijkt dat de geluidsbelasting de plandrempel van 63 dB uit het Actieplan geluid niet overschrijdt. Omdat de cumulatieve geluidsbelasting op de nieuwe woningen lager is dan 55 dB en daarnaast de toename van de geluidsbelasting op de bestaande woningen lager is dan 1,5 dB is geen significante verandering van het aantal (ernstig) gehinderden en slaapgestoorden aan de orde. Ook het geluidbeleid van de gemeente leidt daarom niet tot belemmeringen voor de ontwikkelingen in het plan.

### <span id="page-31-0"></span>**8.5 Luchtkwaliteit**

### **8.5.1 Kader**

Het onderzoek naar luchtkwaliteit wordt uitgevoerd op grond van hoofdstuk 5, titel 5.2 'Luchtkwaliteitseisen' van de Wet milieubeheer. De titel 5.2 'Luchtkwaliteitseisen' is beter bekend als de Wet luchtkwaliteit.

De kern van de Wet luchtkwaliteit is het Nationaal Samenwerkingsprogramma Luchtkwaliteit (NSL). Het NSL is een bundeling maatregelen op regionaal, nationaal en internationaal niveau die de luchtkwaliteit verbeteren en waarin alle ruimtelijke ontwikkelingen/projecten zijn opgenomen die de luchtkwaliteit in belangrijke mate verslechteren.

Het doel van de NSL is om overal in Nederland te voldoen aan de Europese normen voor de luchtverontreinigende stoffen. Voor wegverkeer zijn stikstofdioxide (NO2), fijnstof (PM10) en zeer fijn stof (PM2,5) de belangrijkste stoffen. De in de Wet luchtkwaliteit gestelde norm voor NO2 en PM10 jaargemiddelde grenswaarde is voor beide stoffen 40 µg/m3. Daarnaast mag de PM10 24 uurgemiddelde grenswaarde van 50 µg/m3 maximaal 35 keer per jaar worden overschreden. De jaargemiddelde grenswaarde voor zeer fijnstof (PM2,5) bedraagt 25 µg/m3.

Met het van kracht worden van het NSL zijn de tijdstippen waarop moet worden voldaan aan de jaargemiddelde grenswaarden NO2 en PM10 aangepast. Voor PM10 is dat 11 juni 2011 en 1 januari 2015 voor NO2. De grenswaarde voor PM2,5 is vanaf 1 januari 2015 van toepassing.

Naast de introductie van het NSL is het begrip 'niet in betekenende mate bijdragen' (NIBM) een belangrijk onderdeel van de Wet luchtkwaliteit. Een project draagt NIBM bij aan de verslechtering van de luchtkwaliteit als de NO2 en PM10 jaargemiddelde concentraties niet meer toenemen dan 1,2 µg/m3 . In dat geval is de ontwikkeling als NIBM te beschouwen.

Een ruimtelijke ontwikkeling vindt volgens de Wet luchtkwaliteit doorgang als ten minste aan één van de volgende voorwaarden is voldaan:

- de ontwikkeling is opgenomen in het NSL;
- de ontwikkeling aangemerkt wordt als een NIBM-project;
- de gestelde grenswaarden in bijlage 2 van de Wet luchtkwaliteit niet worden overschreden;
- projectsaldering kan worden toegepast.

### **8.5.2 Onderzoek**

Een project draagt niet in betekenende mate (NIBM) bij aan de verslechtering van de luchtkwaliteit als

de NO2 en PM10 jaargemiddelde concentraties niet meer toenemen dan 1,2 µg/m3. In dat geval is de ontwikkeling als NIBM te beschouwen. In de regeling NIBM is aangegeven dat een woningbouwlocatie met maximaal 1.500 woningen aan één ontsluitingsweg is aan te merken als een ontwikkeling die niet in betekende mate bijdraagt aan de verslechtering van de luchtkwaliteit. De toevoeging van maximaal 70 woningen in dit bestemmingsplan valt dan ook ruim binnen de NIBM-regeling zodat onderzoek op grond van de Wet luchtkwaliteit niet noodzakelijk is.

### *Goede ruimtelijke ordening (NSL-monitoringstool)*

In het kader van een goede ruimtelijke ordening zijn daarnaast de jaargemiddelde concentraties NO2, PM10 en PM2,5 bepaald ter plaatse van het projectgebied. In de NSL-monitoringstool zijn langs de belangrijkste wegen de jaargemiddelde concentraties NO2, PM10 en PM2,5 bepaald. In de afbeelding 7.1 zijn de jaargemiddelde concentraties NO2, PM10 en PM2,5 langs de Botter, de Buitenlandse Baan en de Kempenaar weergegeven voor het peiljaar 2016.

Uit afbeelding 7.1 blijkt dat de jaargemiddelde concentraties NO2, PM10 en PM2,5 ter hoogte van het plangebied voor de voorgenoemde stoffen niet meer bedragen dan respectievelijk 25.7 μg/m3, 19.1 μg/m3 en 11,6 μg/m3. De jaargemiddelde grenswaarde van 40 μg/m3 (voor NO2 en PM10) en 25 μg/m3 (voor PM2,5) wordt dan ook niet overschreden. Daarnaast is de trend dat in de toekomst de emissies en de achtergrondconcentraties van deze stoffen zullen dalen, waardoor geen overschrijdingen van de grenswaarden zijn te verwachten.

*Afbeelding 7.1: overzicht concentraties NO2 , PM10 en PM2,5, peiljaar 2016 (NSL-monitoringstool)*

### **8.5.3 Conclusie**

Met het bestemmingsplan 'Botterlocatie'' worden maximaal 70 woningen mogelijk gemaakt. Deze ontwikkeling is aan te merken als een project dat NIBM bijdraagt aan de verslechtering van de luchtkwaliteit. Toetsing aan de grenswaarden van de Wet luchtkwaliteit is dan ook niet nodig. Geconcludeerd kan worden dat het aspect luchtkwaliteit geen belemmeringen oplevert voor de voorgenomen ontwikkelingen in dit bestemmingsplan.

Daarnaast is in het kader van een goede ruimtelijke ordening ter plaatse van het plan de jaargemiddelde concentraties NO2, PM10 en PM2,5 bepaald. Deze waarden zijn veel lager dan de gestelde grenswaarden uit bijlage 2 van de Wet luchtkwaliteit. Een overschrijding van de grenswaarden is dan ook niet te verwachten.

Geconcludeerd wordt dat het aspect luchtkwaliteit niet leidt tot belemmeringen voor de ontwikkelingen in het plan.

### <span id="page-33-0"></span>**8.6 Milieuzonering**

### **8.6.1 Kader**

Voor het behoud en de verbetering van de kwaliteit van de woon- en leefomgeving is een juiste afstemming tussen de verschillende voorkomende functies wonen noodzakelijk. Daarbij kan gebruik worden gemaakt van een milieuzonering die uitgaat van richtinggevende afstanden tussen hinderlijke functies (in de vorm van gevaar, geluid, geur, stof) en gevoelige functies. In de brochure "Bedrijven en Milieuzonering" van de Vereniging van Nederlandse Gemeenten (VNG) (versie 2009) zijn deze richtafstanden opgenomen. Van deze richtafstanden kan gemotiveerd worden afgeweken.

### **8.6.2 Onderzoek en conclusie**

Uit het vigerende bestemmingsplan 'Woongebied Oost' blijkt dat in de omgeving van het plangebied uitsluitend woonfuncties aanwezig zijn. De voorgenomen ontwikkeling voorziet ook enkel in de ontwikkeling van woningen waardoor vanuit het aspect bedrijven en milieuzonering geen belemmeringen worden verwacht en het verrichten van nader onderzoek niet aan de orde is.

### <span id="page-33-1"></span>**8.7 Externe veiligheid**

### **8.7.1 Kader**

Externe veiligheid richt zich op het beheersen van activiteiten die een risico voor de omgeving kunnen opleveren, zoals risico's die kunnen optreden bij de productie, het vervoer en de opslag van gevaarlijke stoffen in inrichtingen. Bij de (her)inrichting van een gebied bepaalt de externe veiligheidssituatie mede de ruimtelijke (on)mogelijkheden.

### **8.7.2 Onderzoek en conclusie**

Uit de risicokaart blijkt dat in de omgeving van het plangebied geen risicobronnen aanwezig zijn. In het plan zelf worden ook geen risicobronnen mogelijk gemaakt. Het aspect externe veiligheid levert dan ook geen belemmering voor de voorgenomen ontwikkeling.

### <span id="page-33-2"></span>**8.8 Overige belemmeringen**

In het plangebied 'Botterlocatie' spelen overige aspecten (zoals waterleidingen, rioolleidingen, beschermingszones en hoogspanningsverbindingen) geen rol.

### <span id="page-34-0"></span>**9 Uitvoerbaarheid**

### <span id="page-34-1"></span>**9.1 Economische uitvoerbaarheid**

Bij de voorbereiding van een bestemmingsplan dient op grond van artikel 3.1.6 van het Besluit ruimtelijke ordening (Bro) in de plantoelichting minimaal inzicht te worden gegeven in de economische uitvoerbaarheid van het plan. Tevens dient, indien sprake is van ontwikkelingen waarvoor de gemeente redelijkerwijs kosten moet maken, bijvoorbeeld voor de aanleg van voorzieningen van openbaar nut, en de plankosten, deze moeten worden verhaald op de initiatiefnemer c.q. ontwikkelaar. Een en ander dient te worden vastgelegd in privaatrechtelijke overeenkomsten met iedere grondeigenaar. Als er met een grondeigenaar geen overeenkomst is gesloten en het kostenverhaal niet anderszins is verzekerd, dient een exploitatieplan te worden opgesteld welke tegelijkertijd met het bestemmingsplan moet worden vastgesteld.

### <span id="page-34-2"></span>**9.2 Maatschappelijke uitvoerbaarheid**

Met dit bestemmingsplan wordt de herstructurering van scholengemeenschap naar 70 levensloopbestendige woningen mogelijk gemaakt. Hiermee wordt ingespeeld op de behoefte en de trends in de bevolkingsontwikkeling. Het gebied wordt getransformeerd van waar voorheen een leegstaande scholencomplex stond naar een kwalitatief hoogwaardig wooncomplex.

Deze ontwikkeling is passend binnen de ruimtelijke kaders van de gebiedsvisie van de gemeente en heeft als uitgangspunt de bestaande ruimte beter in te richten en de kwaliteit van de leefomgeving te verbeteren. De gebiedsvisie is in samenspraak met de betrokken partijen tot stand gekomen. Daarmee wordt verondersteld dat er voldoende draagvlak is. Bovendien wordt in de bestemmingsplanprocedure de mogelijkheid geboden om zienswijzen in te dienen (zie ook hoofdstuk 11 van toelichting)

Gezien het bovenstaande wordt de maatschappelijke uitvoerbaarheid van het plan voldoende gewaarborgd geacht.

### <span id="page-34-3"></span>**9.3 Handhavingsaspecten**

### *Inleidend*

Het bestemmingsplan is bindend voor zowel de overheid als de burger. De primaire verantwoordelijkheid voor controle en handhaving ligt bij de gemeente. Handhaving kan worden omschreven als elke handeling die erop gericht is de naleving van regelgeving te bevorderen of een overtreding te beëindigen. Het doel van handhaving is om de duurzame bescherming van mens en omgeving te waarborgen. Binnen het kader van het bestemmingsplan heeft regelgeving met name betrekking op de Wet ruimtelijke ordening (Wro), de Woningwet (Ww) en de Wet algemene bepalingen omgevingsrecht (Wabo). Bij overtreding van deze regelgeving moet gedacht worden aan bouwen zonder omgevingsvergunning voor het bouwen, bouwen in afwijking van een verleende vergunning, het handelen zonder of in afwijking van een noodzakelijke vergunning voor het uitvoeren van werken, geen bouwwerken zijnde, en voor werkzaamheden (de vroegere aanlegvergunning) en het gebruik van gronden en opstallen in strijd met de gebruiksregels van het bestemmingsplan of een afwijking.

De handhaafbaarheid van een bestemmingsplan is met name afhankelijk van het draagvlak van de regels onder de burgers en van de duidelijkheid van de regels.

### <span id="page-35-0"></span>**10 Juridische plantoelichting**

### <span id="page-35-1"></span>**10.1 Planmethodiek**

Om voldoende rechtszekerheid én flexibiliteit te kunnen bieden, is in het voorliggende bestemmingsplan gekozen voor een globale (flexibele) eindbestemming. Een eindbestemming biedt een directe bouwtitel, wat betekent dat wanneer het bouwplan past binnen de in de bestemming genomen regels, een bouwvergunning ('omgevingsvergunning voor de activiteit bouwen') kan en moet worden afgegeven.

### <span id="page-35-2"></span>**10.2 Regels**

De regels bestaan uit vier hoofdstukken:

- Inleidende regels (hoofdstuk 1)
- Bestemmingsregels (hoofdstuk 2)
- Algemene regels (hoofdstuk 3)
- Overgangs- en slotregels (hoofdstuk 4)

Hierna wordt een korte toelichting gegeven op de in het plan voorkomende artikelen.

### **Hoofdstuk 1 Inleidende regels**

In dit hoofdstuk is een aantal begrippen verklaard, dat wordt gebruikt in de regels. Dit voorkomt dat er bij de uitvoering van het plan onduidelijkheden ontstaan over de uitleg van bepaalde regelingen. Daarnaast is het artikel "Wijze van meten" opgenomen waarin bepaald is hoe de voorgeschreven maatvoering in het plan gemeten moet worden.

### **Hoofdstuk 2 Bestemmingsregels**

In dit hoofdstuk zijn de in het plan voorkomende bestemmingen geregeld. In ieder artikel is per bestemming bepaald welk gebruik van de gronden is toegestaan en welke bouwregels er gelden. Hierna volgt een toelichting per artikel.

### *Groen*

Voor de gronden rondom de woonbebouwing is de bestemming 'Groen' opgenomen. Deze gronden zijn bestemd voor groenvoorzieningen en dergelijke. Binnen deze bestemming zijn de bouwmogelijkheden beperkt. Ter plaatse van de functieaanduiding ''parkeergarage'' is het bouwen van een parkeergarage mogelijk.

### *Wonen*

De gronden die voor wonen zijn aangewezen, zijn bestemd voor woningen en daaraan onder geschikte voorzieningen of activiteiten. Binnen de bestemming zijn drie bouwvlakken opgenomen waarbinnen de woonbebouwing gerealiseerd mag worden.

### *Waarde – Archeologie – 3*

Ter bescherming van de aanwezige archeologische waarden in het plangebied is de dubbelbestemming 'Waarde – Archeologie - 3' opgenomen. In deze bestemming is een bouwregeling en een omgevingsvergunning voor werken, geen bouwwerk zijnde, voor bouw- en graafwerkzaamheden opgenomen.

### **Hoofdstuk 3 Algemene regels**

In hoofdstuk 3 worden enkele algemene regels gegeven, zoals de anti-dubbeltelregel. Ook worden algemene gebruiksregels gegeven. Daarnaast worden enkele algemene afwijkings- en wijzigingsregels gegeven die de flexibiliteit van het plan vergroten.

### **Hoofdstuk 4 Overgangs- en slotregels**

In het overgangsrecht is een regeling opgenomen voor bebouwing en gebruik dat al bestond bij het opstellen van het plan, maar dat strijdig is met de opgenomen regeling. Onder bepaalde voorwaarden mag deze strijdige bebouwing en/of strijdig gebruik worden voortgezet of gewijzigd.

In de slotregel is de officiële naam van het plan bepaald. Onder deze naam kan het bestemmingsplan worden aangehaald.

### <span id="page-36-0"></span>**10.3 Geometrische plaatsbepaling**

Voor het verbeelden van de geometrisch bepaalde bestemmingen is een BTG-ondergrond gebruikt. Dit bestand is opgebouwd in coördinaten in het stelsel van de Rijksdriehoeksmeting, of kortweg Rijksdriehoekscoördinaten (ook wel: RD-coördinaten). Dit zijn de coördinaten die in Nederland worden gebruikt als grondslag voor onder meer geografische aanduidingen, waarbij de exacte locatie van een gebied wordt vastgelegd. In het plan is met behulp van lijnen, coderingen en arceringen aan gronden een bepaalde bestemming toegekend. Binnen een bestemmingsvlak zijn met aanduidingen nadere regels aangegeven. Op een afdruk van de geometrische plaatsbepaling, de verbeelding, zijn alle bestemmingen en aanduidingen naast elkaar zichtbaar.

De gegevens zijn digitaal raadpleegbaar. Via de digitale portal waarop het plan wordt gepubliceerd kan, door te klikken op een bepaalde locatie, de bijbehorende bestemmingsregeling worden opgeroepen.

### <span id="page-37-0"></span>**11 Procedure**

### <span id="page-37-1"></span>**11.1 Voorbereidingsfase**

### *Vooraankondiging*

Op grond van artikel 1.3.1 van het Besluit ruimtelijke ordening (Bro) dient voorafgaand aan een procedure van een bestemmingsplan waarin een ruimtelijke ontwikkeling wordt gefaciliteerd, een vooraankondiging te worden gepubliceerd waarin de gemeente aangeeft een bestemmingsplan voor te bereiden. Deze vooraankondiging vindt tegelijk plaats met de bekendmaking van het voorontwerp bestemmingsplan.

### *Voorontwerp bestemmingsplan*

Het voorontwerp bestemmingsplan is twee weken raadpleegbaar geweest via de website van de gemeente. Een ieder kon kennisnemen van het voorontwerpbestemmingsplan. Mogelijkheid om te reageren kan tijdens de terinzagelegging van het ontwerpbestemmingsplan.

### *Overleg*

Conform artikel 3.1.1. van het Bro dienen burgemeester en wethouders bij de voorbereiding van een bestemmingsplan overleg te plegen met de besturen van betrokken gemeenten en waterschappen en met de rijks- en provinciale diensten die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn.

In dit kader zal het voorontwerpbestemmingsplan voor advies worden toegezonden aan diverse instanties.

Er zijn geen overlegreacties ontvangen.

### <span id="page-37-2"></span>**11.2 Ontwerpfase**

Na afronding van de voorontwerpfase en het vooroverleg is de formele bestemmingsplanprocedure gestart.

Op de voorbereiding van een bestemmingsplan is artikel 3.8 Wro (gelezen in samenhang met afdeling 3.4 van de Algemene wet bestuursrecht) van toepassing. De kennisgeving van het ontwerpbesluit tot vaststelling van het bestemmingsplan is in de Staatscourant geplaatst en is - met de inwerkingtreding van de Wet ruimtelijke ordening - ook via elektronische weg gepubliceerd. Tevens is de kennisgeving toegezonden aan die diensten van Rijk en provincie die belast zijn met de behartiging van belangen die in het plan in het geding zijn, aan het waterschap en aan belanghebbende gemeenten.

Het ontwerpbestemmingsplan is van 5 september tot en met 17 oktober 2019 ter inzage gelegd. Binnen dit termijn is een ieder in de gelegenheid gesteld schriftelijk en/of mondeling een zienswijze op het plan in te dienen. Ook zijn de stukken met de kennisgeving aan de eerder genoemde diensten en instanties worden toegezonden (artikel 3:13 Awb) en is er aangegeven waar de (digitale) stukken te vinden zijn (elektronische kennisgeving). Op het plan zijn in totaal 5 zienswijzen binnengekomen, deze zijn voorzien van een beantwoording in de Nota van beantwoording Zienswijzen (zie bijlage 9).

### <span id="page-38-0"></span>**11.3 Vaststellingsfase**

De gemeenteraad heeft het plan gewijzigd vastgesteld op 28 januari 2020.

Tegen het besluit tot vaststelling staat, voor belanghebbenden, direct beroep open bij de Afdeling bestuursrechtspraak van de Raad van State. Direct na de beroepstermijn treedt, indien tijdens de beroepstermijn geen verzoek om voorlopige voorziening is ingediend, het plan in werking waarna tot planrealisatie kan worden overgegaan.

e-mail: kuiper@kuiper.nl www.kuiper.nl

Van Nelle Ontwerpfabriek Gebouw Thee 0 Van Nelleweg 3042 3044 BC Rotterdam T 010 433 00 99 F 010 404 56 69