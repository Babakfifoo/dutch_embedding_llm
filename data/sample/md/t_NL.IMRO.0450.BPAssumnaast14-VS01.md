# **BESTEMMINGSPLAN 'ASSUM naast 14'**

**Planidentificatienummer: NL.IMRO.0450.BPAssumnaast14.VS01** 

## **Hoofdstuk 1 Inleiding**

| 1.1<br>1.2<br>1.3<br>1.4                                                                            | Aanleiding<br>Ligging plangebied<br>Vigerend bestemmingsplan<br>Leeswijzer                                                                                                                                                                                                                            | 2  |
|-----------------------------------------------------------------------------------------------------|-------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|----|
| 2.1<br>2.2<br>2.3<br>2.4<br>2.5<br>2.6                                                              | Hoofdstuk 2 Bestaande situatie en planbeschrijving 5<br>Inleiding<br>Omschrijving plangebied<br>Beoogde ontwikkeling<br>Beeldkwaliteitsplan<br>Verkeer en parkeren<br>Uitgangspunten voor de juridische regeling                                                                                      |    |
| 3.1<br>3.2<br>3.3                                                                                   | Hoofdstuk 3 Ruimtelijk beleidskader<br>Rijksbeleid<br>Provinciaal beleid<br>Gemeentelijk beleid                                                                                                                                                                                                       | 10 |
| 4.1<br>4.2<br>4.3<br>4.4<br>4.5<br>4.6<br>4.7<br>4.8<br>4.9<br>4.10<br>4.11<br>4.12<br>4.13<br>4.14 | Hoofdstuk 4 Omgevingsaspecten<br>Inleiding<br>Water<br>Bedrijven en milieuhinder<br>Bodem<br>Externe veiligheid<br>Kabels en leidingen<br>Luchtkwaliteit<br>Archeologie en cultuurhistorie<br>Wegverkeerslawaai<br>Ecologie<br>Stikstof<br>Duurzaamheid<br>Vormvrije mer-beoordeling<br>Eindconclusie | 17 |
| 5.1<br>5.2                                                                                          | Hoofdstuk 5 Juridische toelichting<br>Wettelijk kader<br>Opzet                                                                                                                                                                                                                                        | 28 |
| 6.1<br>6.2                                                                                          | Hoofdstuk 6 Uitvoerbaarheid<br>Economische uitvoerbaarheid<br>Maatschappelijke uitvoerbaarheid                                                                                                                                                                                                        | 30 |
| Bijlagen<br>Bijlage 1:<br>Bijlage 2:                                                                | Beeldkwaliteit 'Inpassing één vrijstaande woning aan de noordzijde van Assum'<br>Verkennend –en nader bodemonderzoek van het 'Perceel gelegen ten westen van                                                                                                                                          |    |

- Assum 14'. APS-Milieu BV, d.d. mei 2021
- Bijlage 3 Stikstofberekening 'Perceel gelegen ten westen van Assum 14', Daniel Hendriks Consultancy, april 2021
- Bijlage 4 Nota zienswijzen ontwerpbestemmingsplan 'Assum naast 14'.

# **Hoofdstuk 1 Inleiding**

# *1.1. Aanleiding*

Ter plaatse van het perceel kadastraal bekend gemeente Uitgeest HA nrs. 212 en 2225, gelegen ten westen van de woning Assum 14 in Uitgeest geldt op basis van het geldende bestemmingsplan een tuinbestemming. De eigenaar van dit perceel wil graag een woning realiseren. Om de ontwikkeling voor het bebouwen van de noordzijde van Assum mogelijk te maken is een beeldkwaliteitsplan gemaakt. Het beeldkwaliteitsplan is gebaseerd op de leidraad en visie die de gemeentelijke stedenbouwkundige in overleg met Mooi Noord-Holland heeft opgesteld. In deze visie wordt een breder perspectief op de noordzijde van Assum gegeven en geeft aan hoe extra woningbouw in dit gebied op een ruimtelijk stedenbouwkundige goede manier kan worden ingepast.

De gemeente heeft aangegeven medewerking te willen verlenen aan het initiatief. Om de ontwikkeling op basis van deze stedenbouwkundige voorwaarden mogelijk te maken wordt een bestemmingsplan opgesteld.

# *1.2 Ligging plangebied*

Het plangebied ligt in het buurtschap Assum en ligt ten zuiden van de nieuwbouwwijk Waldijk en van het oude dorp. Het plangebied omvat onbebouwde grond, gelegen naast de woning aan Assum 14 en is momenteel in gebruik als (volks)tuin.

*figuur 1.1 Ligging van het plangebied.* 

# *1.3 Vigerend bestemmingsplan*

Ter plaatse van het plangebied geldt het bestemmingsplan 'Wonen Zuid'. Dit bestemmingsplan is door de gemeenteraad op 29 maart 2012 vastgesteld en op 13 februari 2013 onherroepelijk geworden. Er is aan de gronden een bestemming 'Tuin' toegekend, evenals een dubbelbestemming 'Waarde-Archeologie – 3'. Gronden met de bestemming 'Tuin' zijn bestemd voor:

- a. tuinen bij de op de aangrenzende gronden gelegen hoofdgebouwen;
- b. ter plaatse van de aanduiding 'specifieke-vorm van agrarisch 1, tevens paardenbakken met lichtmasten.

De onder 'a' en 'b' genoemde planregels zijn niet van toepassing op het perceel. De volgende planregels zijn op dit perceel van toepassing:

- a. op deze gronden mogen uitsluitend bouwwerken, geen gebouwen zijnde worden gebouwd;
- b. bouwhoogte van erfafscheidingen bedraagt ten hoogste 1 m.
- c. de bouwhoogte van overige bouwwerken, geen gebouwen zijnde, bedraagt ten hoogste 3m.

Het realiseren van een woning binnen de tuinbestemming is niet mogelijk Het voorliggende bestemmingsplan dient daarom als juridische regeling die deze ontwikkeling mogelijk maakt.

*1.2 Uitsnede verbeelding bestemmingsplan 'Wonen-Zuid'* 

# *1.4 Leeswijzer*

Dit bestemmingsplan is als volgt opgebouwd:

- Hoofdstuk 2 Bestaande situatie en planbeschrijving
- Hoofdstuk 3 Ruimtelijke beleidskaders
- Hoofdstuk 4 Omgevingsaspecten
- Hoofdstuk 5 Juridische toelichting
- Hoofdstuk 6 Maatschappelijke en economische uitvoerbaarheid

# **HOOFDSTUK 2 Bestaande situatie en planbeschrijving**

# *2.1 Inleiding*

In dit hoofdstuk wordt de huidige situatie beschreven en wordt ingegaan op de gewenste ruimtelijke ontwikkeling van het plangebied.

# *2.2 Omschrijving plangebied*.

Het plangebied ligt in de kern van Uitgeest, ten zuiden van het spoor. Dit gebied bestaat uit het buurtschap Assum, de dorpslinten Kleis en Weeg en de woonwijken Kleis en Waldijk. De weg de Kleis ligt tussen Assum en de Weeg en naar het zuiden gaat de weg over in de Tolweg, de verbinding naar Heemskerk.

Het plangebied ligt in het buurtschap Assum. Tot 1990 was het karakter van Assum redelijk agrarisch. Door het realiseren van de nieuwbouwwijk Waldijk is Assum onderdeel geworden van de kern Uitgeest. Aan de zuidzijde van het plangebied loopt de Assumervaart, ten zuidzijde van de Assumervaart ligt het buitengebied van Uitgeest. Het buitengebied vormt de groene buffer tussen Uitgeest en Heemskerk.

Assum heeft een landelijk karakter. In de vroege Middeleeuwen moet dit deel al bewoond zijn geweest. In 1850 beperkte de bebouwing zich tot de zuidzijde van Assum. Tot 1940 was er wat verdichting aan de zuidzijde en ook aan noordzijde kwam er bebouwing. Boerderijen werden afgewisseld met arbeiderswoningen

Ruimtelijk gezien is de locatie aan de noordzijde van Assum een open plek in het doorlopende lint. Aan de zuid- en oostzijde van de locatie ligt de typische lintstructuur van de geest- en lintdorpen behorende tot het strandwallen- en strandvlaktenlandschap. De woningen op Assum staan in een losse structuur langs de weg. De omvang van de woningen is doorgaans beperkt, het gaat overwegend om woningen in één bouwlaag met kap. De woningen zijn wisselend voor wat betreft nokrichting en bouwvorm, eenvoudige langs- en dwarskappen wisselen elkaar af. De aanwezige stolpen geven het lint een agrarisch karakter met grotere schuurachtige bouwvolumes in teruggeschoven posities.

De woningen aan de noordkant worden 'afgeschermd' van de nieuwbouwwijk door een bomenrij. Het plangebied is op dit moment in gebruik als (volks)tuin.

Figuur 2.1. Luchtfoto, bestaande situatie

# *2.3 Beoogde ontwikkeling*

Door de gemeentelijke stedenbouwkundige is in overleg met Mooi Noord-Holland advies uitgebracht over het inpassen van één vrijstaande woning. De stedenbouwkundige heeft het advies gebaseerd op de ambities en ontwikkelprincipes uit de leidraad landschap en cultuurhistorie van de Provincie Noord-Holland. Met inachtneming van bepaalde uitgangspunten ten aanzien van ruimtelijke kwaliteit is het ruimtelijk/stedenbouwkundig mogelijk om een woning in te passen. De nog vrije kavels hebben geen bijzondere historische waarde.

Bij het inpassen van een woning is het van belang dat de groenstructuur, de bestaande boomsingel tussen Assum en de Haverkamplaan wordt versterkt. Het lint Assum wordt aan de noordzijde begrensd door opgaand groen. Het 'nieuwbouw' park loopt op deze manier niet ongemerkt over in het historische lint. Door dit opgaande groen te versterken wordt de pittoreske, kleinschalige identiteit van Assum versus de nieuwbouwwijk benadrukt. Er ontstaat een groen decor in een wijk met weinig bomen en er ontstaat zonering van verschillende groene kamers, een open 'nieuwbouwkamer' en een 'besloten' historisch lintje.

Het is de reden dat er minder waarden wordt gehecht aan de opeenvolging van landschapstypen die hier worden ervaren; de openheid van de polder met het Oerij, het oude lintje Assum en het doorzicht aan de noordzijde naar het park van de nieuwbouwwijk. In het verleden is dit een ruimtelijk uitgangspunt geweest. Echter, door het opgaande groen door te trekken wordt de 'open bebouwingsstructuren' versus 'gesloten bebouwingsstructuren' juist versterkt, zodat ze beter leesbaar worden.

Er is aanvullend advies uitgebracht door Mooi Noord-Holland. De commissie volgt het advies van de stedenbouwkundige. Bebouwing op het kavel is mogelijk, mits het een vrijstaande woning is, met de kap haaks op de weg en minimaal met een afstand tot de weg als Assum 14. Daarbij dient aandacht te worden geschonken aan groen en de oriëntatie van bebouwing op de weg.

Figuur 2.2. Beoogde situatie

## *2.4 Beeldkwaliteitsplan*

Voor de beoogde ontwikkeling is een beeldkwaliteitsplan opgesteld. De gemeentelijke stedenbouwkundige heeft in overleg met Mooi Noord-Holland een breder perspectief op de noordzijde van Assum opgesteld. Dit document kan ook als beoordelingskader dienen voor het toetsen van eventuele volgende verzoeken voor woningbouw aan de noordzijde van Assum. Daarom wordt deze visie opgenomen in de herziening van de welstandsnota. In de visie is aangegeven hoe extra woningbouw in dit gebied op een ruimtelijk stedenbouwkundige verantwoorde manier kan worden ingepast.

Het beeldkwaliteitsplan voor de beoogde ontwikkeling, is gebaseerd op de stedenbouwkundige visie en de richtlijnen van de woningen, die tot stand zijn gekomen na overleg met Mooi Noord-Holland. Zie bijlage 1.

Door middel van aanzichten is een impressie gegeven van de beoogde invulling van het plangebied.

Impressie schuurwoningen

# *2.5 Verkeer en parkeren*

In het kader van deze nieuwe ontwikkeling moet gekeken worden naar de verkeersstructuur, de parkeerbehoefte en de verkeersafwikkeling en is bepaald of de ontwikkeling zal leiden tot problemen.

### Verkeersstructuur

De woning wordt ontsloten via de weg Assum. Deze weg ontsluit het buurtschap via de Kleis en de Jacoba van Beierenlaan in de richting van het centrum Uitgeest en via de Tolweg in de richting van het centrum van Heemskerk. De ontsluiting voor het gemotoriseerd verkeer is hierbij goed te noemen. Het langzaam verkeer wordt op Assum gemengd met het overige verkeer afgewikkeld. Langs de Kleis is conform de inrichting Duurzaam Veilig een vrijliggend fietspad gelegen. Hiermee is de ontsluiting voor het langzaam verkeer goed te noemen.

De ontsluiting per openbaar vervoer geschiedt per trein en per bus. Aan de Tolweg en de Kleis zijn twee bushaltes gelegen, deze bussen rijden richting Haarlem en Uitgeest. De afstand tot het station Uitgeest bedraagt ca. 1 km. Hier stoppen de treinen richting Amsterdam, Haarlem en Alkmaar. Tevens is er een busdienst die Uitgeest, Alkmaar en Beverwijk met elkaar verbindt en die vertrekt vanaf dit station.

### Parkeren

Ten behoeve van de nieuwe woningen moeten parkeerplaatsen worden gerealiseerd. Aan de hand van de 'Nota Parkeernormen gemeente Uitgeest (2013)' is het volgende bepaald: Voor de woning is uitgegaan van een stedelijkheidsgraad 'weinig stedelijk gebied' en een ligging in 'rest bebouwde kom' . De norm bedraagt minimaal 2 parkeerplaatsen per woning. Deze parkeerplaatsen worden gerealiseerd op eigen terrein. In de planregels is dit juridisch verankerd. Hiermee wordt voorzien in de parkeerbehoefte.

# Verkeersgeneratie

Op grond van de CROW-publicatie 381:' Toekomstbestendig Parkeren" kan worden bepaald dat een vrijstaande woning een verkeersgeneratie kent van maximaal 7,8 mvt/etmaal. Dit geringe aandeel extra verkeer wikkelt zich af over Assum en zal niet leiden tot problemen.

Geconcludeerd wordt dat de ontsluiting voor de verschillende vervoerswijzen van en naar het plangebied goed is. Het extra verkeer ten gevolge van deze ontwikkeling zal niet leiden tot problemen in de verkeersafwikkeling op Assum en de omliggende wegen. Met de aanleg van parkeerplaatsen op eigen terrein wordt voorzien in de parkeerbehoefte. Het aspect verkeer en parkeren staat de bouw van een nieuwe woning niet in de weg.

# *2.6 Uitganspunten juridische regeling*

De volgende uitgangspunten zijn opgenomen:

- ‐ De bestemming van het perceel wordt gewijzigd van ' tuin' naar ' wonen' en 'tuin'.
- ‐ De situering van de vrijstaande woning op de kavel wordt vastgelegd door middel van een bouwvlak.
- ‐ De welstandscriteria, zoals opgenomen in het beeldkwaliteitsplan worden verankerd in de welstandsnota.

In de planregels is ten behoeve van de bouwmassa van de nieuw te bouwen woning het volgende opgenomen:

- ‐ Eén vrijstaande woning, binnen het bouwvlak van max. 120 m²;
- ‐ Hoofdgebouw dient te zijn voorzien van een kap met een dakhelling van tenminste 30° en ten hoogste 60°, met een maximale bouwhoogte van 8 m. en een goothoogte van 4 m.;
- ‐ Gevelbreedte van de woning bedraagt max. 8 m.

# **HOOFDSTUK 3 RUIMTELIJK BELEIDSKADER**

# *3.1 Rijksbeleid*

# *3.1.1. Structuurvisie Infrastructuur en Ruimte*

De Structuurvisie Infrastructuur en Ruimte is op 22 november 2011 onder aanvaarding van een aantal moties door de Tweede Kamer aangenomen en deze is op 13 maart 2012 in werking getreden. In de structuurvisie is aangegeven dat het Rijk drie hoofddoelen heeft:

- a. Het vergroten van de concurrentiekracht van Nederland door het versterken van de ruimtelijkeconomische structuur van Nederland;
- b. Het verbeteren, in stand houden en ruimtelijk zeker stellen van de bereikbaarheid waarbij de gebruiker voorop staat;
- c. Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

De onderwerpen die uit deze hoofddoelen naar voren komen zijn van nationaal belang. Structuurvisies hebben geen bindende werking voor andere overheden dan de overheid die de visie heeft vastgesteld. De nationale belangen uit de structuurvisie die juridische borging vragen, worden daarom geborgd in het Besluit algemene regels ruimtelijke ordening (Barro). Deze AMvB is gericht op doorwerking van nationale belangen in gemeentelijke bestemmingsplannen en zorgt voor sturing en helderheid van deze belangen vooraf.

# *3.1.2. Besluit algemene regels ruimtelijke ordening (Barro)*

Op 30 december 2011 zijn het Barro en Rarro (Regeling algemene regels ruimtelijk ordening) in werking getreden. In het Barro zijn regels opgenomen met betrekking tot onderwerpen die een nationaal belang hebben. Het gaat hierbij onder meer om rijksvaarwegen, de ecologische hoofdstructuur en primaire waterkeringen. Het voorliggende initiatief raakt geen belangen die in de SVIR en het Barro zijn verwoord.

# *3.1.3 Ladder duurzame verstedelijking*

In 2012 is de Ladder van duurzame verstedelijking toegevoegd aan het Besluit ruimtelijke ordening (Bro) Op 1 juli 2017 is een wijziging van de Bro in werking getreden waarbij de Ladder voor duurzame verstedelijking is aangepast. In de ruimtelijke onderbouwing die de ontwikkeling beschrijft, moet een beschrijving van de behoefte aan die ontwikkeling bevatten en indien de ontwikkeling buiten het bestaand stedelijk gebied bevindt dient een motivering te worden opgenomen waarom niet binnen het bestaand stedelijk gebied in die behoefte kan worden voorzien.

Conclusie: Het voorliggend plan betreft de bouw van één woning binnen stedelijk gebied. Jurisprudentie bepaalt dat er bij minder dan 12 woningen geen sprake is van een nieuwe stedelijke ontwikkeling. Deze ontwikkeling is daarom ook niet als stedelijke ontwikkeling aan te merken. Verdere toetsing aan de Ladder kan daarom achterwege blijven.

# *3.2 Provinciaal beleid*

# *3.2.1. Omgevingsvisie Noord-Holland 2050*

De Omgevingsvisie NH2050 – 'Balans tussen economische groei en leefbaarheid' is op 19 november 2018 door Provinciale Staten vastgesteld. In de Omgevingsvisie NH 2050 staat een duurzame ontwikkeling van de fysieke leefomgeving centraal. Dit betekent dat in Noord-Holland een basiskwaliteit van de leefomgeving wordt gegarandeerd.

## Ambities

Om het welvaarts- en welzijnsniveau voor nu en voor de toekomst vast te kunnen houden, richt de provincie zich op de goede balans tussen economische groei en leefbaarheid. Zodanig dat bij veranderingen in het gebruik van de fysieke leefomgeving de doelen voor een gezonde en veilig leefomgeving overeind blijven. Naast deze hoofdambitie zijn een aantal sub-ambities opgenomen:

- 1. Leefomgeving:
	- a. Klimaatverandering bedreigt onze leefomgeving: de ambitie is een klimaatbestendig en waterrobuust Noord-Holland
	- b. Verbetering van bodem, water en luchtkwaliteit: de ambitie is het behouden en waar mogelijk verbeteren van de kwaliteit fysieke leefomgeving. Gestreefd wordt naar een gezonde leefomgeving waarbij de woonwerkomgeving zo min mogelijk wordt blootgesteld aan ongezonde stoffen en veiligheidsrisico's en die een gezonde levensstijl ondersteunt.
	- c. Biodiversiteit: Door het vergroten van de biodiversiteit kunnen andere ambities/doelen worden bereikt.
- 2. Gebruik van de leefomgeving
	- a. Economische transitie: De ambitie is een duurzame economie, met innovatie als motor. Economische ontwikkelingen dienen qua aard, omvang en vorm aan de sluiten bij de regio.
	- b. Wonen en werken: de ambitie is dat vraag en aanbod van woon- en werklocaties (kwalitatief en kwantitatief) beter met elkaar in overeenstemming zijn.
	- c. Mobiliteit: de ambitie is dat de inwoners en bedrijven zichzelf of producent effectief, veilig en efficiënt kunnen verplaatsen, waarbij de negatieve gevolgen van de mobiliteit op klimaat, gezondheid, natuur en landschap steeds nadrukkelijk meegewogen worden.
	- d. Landschap: de ambitie is het benoemen, behouden en versterken van de unieke kwaliteiten van de diverse landschappen en de cultuurhistorie.
- 3. Energietransitie:

De ambitie is dat Noord-Holland als samenleving in 2050 volledig klimaatneutraal en gebaseerd is op (een maximale inzet op opwekking van) hernieuwbare energie.

Een van de opgaven is het wegnemen van de grote druk op de woningmarkt. In Noord-Holland moeten er 20000 woningen bijkomen tot 2040. Een andere opgave is het op peil houden van het voorzieningenniveau in de gehele provincie.

Conclusie: Dit plan voorziet in één woning in bestaand stedelijk gebied en draagt in bescheiden mate bij aan de wens de druk op de woningmarkt weg te nemen.

# *3.2.2. Provinciale Omgevingsverordening NH*

Op 17 november 2021 is de Provinciale Omgevingsverordening NH 2020 in werking getreden. De ambities in de Provinciale Omgevingsvisie zijn verankerd in de Provinciale Omgevingsverordening. De provincie wil ontwikkelingen mogelijk maken en zet in op beschermen van bijzondere gebieden. Uitgangspunt is een evenwichtige balans tussen economische groei en leefbaarheid.

De beoogde ontwikkeling is geen 'nieuwe stedelijke ontwikkeling', maar een 'kleinschalige woningbouwontwikkeling'. Binnen bestaand stedelijk gebied stelt de provincie geen eisen aan een kleinschalige woningbouwontwikkeling. Nieuwe woningen dienen zoveel mogelijk binnen bestaand stedelijk gebied te worden ontwikkeld.

Geconcludeerd wordt dat de beoogde ontwikkeling niet in strijd is met de provinciale omgevingsverordening.

# *3.2.3 Leidraad Landschap en Cultuurhistorie 2018*

De provincie Noord-Holland wil de kwaliteit en diversiteit van het Noordhollands landschap graag behouden en verder ontwikkelen en de dorpen behouden en ontwikkelen. Op 10 april 2018 is daarom de 'Leidraad landschap en cultuurhistorie' vastgesteld. Het is een provinciale handreiking voor het inpassen van nieuwe ontwikkelingen in het landschap, zoals bebouwing, infrastructuur of vormen van energieopwekking. De leidraad geeft gebiedsgerichte en ontwikkelingsgerichte beschrijvingen en biedt zo toepasbare informatie voor de manier waarop ruimtelijke ontwikkelingen kunnen bijdragen aan de kwaliteit van de leefomgeving. De ambities en ontwikkelprincipes uit de leidraad is de inspiratiebron voor de totstandkoming van deze ontwikkeling. Door het voorzetten van de bestaande bebouwingsstructuur krijgt de kleinschaligheid en intimiteit van Assum meer vorm.

## *3.2.4 Woonagenda 2020-2025*

In de Woonagenda 2020-2025 heeft de provincie bepaald dat er voldoende betaalbare, duurzame en toekomstbestendige woningen voor alle doelgroepen moeten komen. De woningbouwproductie moet omhoog, waarbij binnenstedelijk bouwen de voorkeur heeft. De afstemming binnen de regio gebeurt via op te stellen 'woonakkoorden' tussen provincie en gemeente. Tot dat de woonakkoorden zijn gesloten wordt voor de behoefte uitgegaan van het Regionaal Actie Programma (RAP) en de provinciale woningbouwafspraken en programmering.

## *Regionaal Actie Programma (RAP)*

Uitgeest is zowel onderdeel van Metropoolregio Amsterdam als van Noord-Holland Noord. Uitgeest maakt woningbouwafspraken in het kader van het Regionale Actieprogramma (RAP) met de regio Alkmaar. Er wordt ingezet op een woningaanbod dat aansluit bij de vraag. De marktsegmenten waar tekort van is dienen te worden versterkt. Onderdeel daarvan is het inzetten op levensloopbestendige

woningen, sociale huurwoningen en middeldure huur. Voorliggend plan wordt een levensloopbestendige woning.

# *Woningbouwafspraken en programmering regio Alkmaar*

Na het vaststelling van het RAP hebben de gemeenten in de regio Alkmaar een vervolg-rapport laten opstellen. Dit document 'Woningbouwafspraken en programmering regio Alkmaar' beschrijft de ambitie die gemeenten, provincie en woningmarktpartijen hebben ten aanzien van de woningmarkt, welke opgaven men ziet om die ambitie te bereiken en welk afspraken zijn gemaakt als actualisatie van het RAP en het regionaal convenant wonen.

In dit document is de ambitie vastgelegd dat de regio Alkmaar staat voor een vitale en aantrekkelijke regionale woningmarkt voor eigen inwoners en als functioneel onderdeel van de Amsterdamse metropool, nu en in de toekomst.

Er wordt gewerkt aan een balans tussen vraag en aanbod, hiervoor zijn vijf opgaven:

- 1. Bouwtempo moet omhoog
- 2. Flexibiliteit creëren in planvoorraad
- 3. Inzet op diversiteit aan woonmilieus
- 4. Voorkomen van indringing
- 5. Inspelen op lange termijn behoefte.

Vanuit het RAP hebben de gemeenten in de regio Alkmaar een aantal afspraken gemaakt en geactualiseerd:

- 1. Inzetten op versnellen van de realisatie woningbouw
- 2. Inzetten op woningaanbod dat aansluit bij de vraag
- 3. Kiezen voor versterking van woningmarktsegmenten waar tekort van is.
- 4. Inzetten op gezamenlijk aanpak van woningbehoefte
- 5. Toetsen van planvoorraad aan marktvraag en realiteit
- 6. Kiezen voor plannen die een ruimtelijke versterking van de regio betekenen.
- 7. Werken vanuit de bedoeling van de Ladder voor duurzame verstedelijking
- 8. Streven naar duurzame voorraad in Regio Alkmaar
- 9. Monitoren van ontwikkelingen in nieuwbouw en bestaande voorraad.

Het voorliggend initiatief voorziet in de realisatie van één levensloopbestendige woning binnen bestaand stedelijk gebied. Dit sluit aan bij de behoefte die er bestaat aan dit type woning. Het initiatief sluit aan bij de regionale afspraken.

# *3.3 Gemeentelijk beleid*

Omgevingsvisie Uitgeest 2030 MOOI, GEZOND, DUURZAAM (2019)

In de Omgevingsvisie Uitgeest 2030 'Mooi, gezond, duurzaam, beschrijft Uitgeest haar ambities en koers tot 2030 met een doorkijk naar de periode daarna voor de ontwikkeling van de woon-, werk-, en leefomgeving op haar grondgebied. Uitgeest wil vooral een mooi, vitaal en gezond dorp blijven waar

we elkaar kennen en ontmoeten, met elkaar rekening houden en wat voor elkaar over hebben. Tegelijkertijd wil Uitgeest profiteren van de ligging dichtbij de Metropoolregio en de goede bereikbaarheid via spoor en weg.

Er zijn 4 kernopgaven geformuleerd:

- 1. Het versterken van de ruimtelijke kwaliteit van de gemeente:
- 2. Een gezonde, sociale en vitale leefomgeving;
- 3. Een gevarieerd woningbestand dat aansluit bij de vraag, goed bereikbaar, met goede voorzieningen rond het centrum en station,
- 4. De transitie naar een duurzame, energiezuinige en klimaatbestendige gemeente in 2050

Uitgeest wil gebiedsgericht ontwikkelen passend bij Uitgeest. Concreet bekent dit:

- ‐ Een initiatief levert een bijdrage aan de identiteit en kwaliteit van het dorpsdeel waar het in ligt.
- ‐ Nieuwe ontwikkelingen moeten qua functie en ruimtelijke invulling aansluiten op de karakteristiek van de verschillende gebieden en de globale ruimtelijke ambitie.
- ‐ Een initiatief houdt rekening met de historische context. Een belangrijke basis voor ontwikkelingen is de landschappelijke en cultuurhistorische structuur. De differentiatie in dorpsdelen wordt versterkt. Een initiatief krijgt, binnen de context van het deelgebied, ruimte. Uitgeest wil bestaande gebiedskwaliteiten en nieuwe ontwikkeling in een gebied verbinden, waarbij bestaande kwaliteiten worden beschermd en versterkt en nieuwe kwaliteiten worden toegevoegd.

De ruimtelijke kwaliteit en het versterken daarvan (kernopgave 1) wordt bepaald aan de hand van een gebiedsgerichte aanpak en aan de hand van de specifieke kwaliteiten per gebied. De kwaliteit wordt in samenhang met gezondheid, leefbaarheid en duurzaamheid ontwikkeld.

Het plangebied ligt in het deelgebied 'woongebieden'.

De woongebieden hebben primair een woonfunctie. Tijd van ontstaan heeft zich vertaald in bebouwingsbeeld en ontsluitingsprincipe. De woningvoorraad bestaat vrijwel geheel uit eengezinswoningen, voornamelijk geschakeld, maar ook twee-onder-een-kap en vrijstaand. Het straatbeeld wordt gedomineerd door rechte rijen eengezinswoningen. De woongebieden ten zuiden van de spoorlijn kennen duidelijke groen- en waterstructuren. De woningen zijn geclusterd in ruimtelijke eenheden. Per eenheid is er een duidelijke vormverwantschap tussen architectuur, stratenpatroon en inrichting van openbare ruimte. Anders dan in de oudere nieuwbouwwijken is de architectuur per straat verschillend. Aanwezige groenstructuur en omvang van het openbare gebied zijn belangrijke kwaliteitsdragers in het woongebied. De woningen in dit gebied zijn overwegend grondgebonden

Wat is het streefbeeld?

- ‐ Binnen het gebied is transformatie van woningen mogelijk, zolang de samenhang in woningbouw per buurt/straat blijft bestaan.
- ‐ Kwalitatief hoogwaardige ruimtelijke en duurzame inrichting met een stevige groenstructuur.
- ‐ Aanwezige grondstructuur, waterstructuren en omvang van het openbaar gebied vormen de kwaliteitsdragers van het gebied en dienen behouden, samenhangend en waar mogelijk versterkt te worden
- ‐ Een groen geleding tussen Uitgeest en Heemskerk blijft in stand.

Kernopgave 3 is tevens relevant en bestaat uit de wens een gevarieerd woningbestand te regisseren. Uitgeest is nu en in de toekomst goed bereikbaar, er is een gevarieerd woningbestand en er is een hierop afgestemd voorzieningenniveau. De opgave voor de toekomst sluiten aan op deze ambitie. In Uitgeest is het goed en plezierig wonen, nu en in de toekomst. Daarbij is ook een goede mix tussen vitale mensen en hulpbehoevenden en diversiteit in woonvormen van belang. Uitgeest wil bouwen voor de eigen behoefte met een gevarieerd woningaanbod voor alle doelgroepen. Meer inwoners vergroot de kans dat lokale voorzieningen behouden blijven.

De gemeente ondersteunt initiatieven voor herstructurering en (kleinschalige) inbreiding. De laatste komt terug in kernopgave 4: de wens om zorgvuldig om te gaan met de beschikbare ruimte; bouwen binnenstedelijk gebied in de vorm van verdieping voor één- en tweepersoonshuishoudens heeft de voorkeur.

### *Conclusie*:

Het initiatief voorziet in woningbouw in bestaand stedelijk gebied, zodat een bescheiden bijdrage wordt geleverd aan de woningbehoefte en tegelijk duurzaam wordt omgegaan met de beschikbare ruimte. Door binnenstedelijk te bouwen wordt de doorstroming bevorderd en wordt een betere basis gelegd voor behoud van het voorzieningenniveau. Door inpassing van het plan overeenkomstig de stedenbouwkundige uitgangspunten wordt de ruimtelijke kwaliteit, met name de groenstructuur versterkt. Tot slot zal de woning voldoen aan de huidige duurzaamheidseisen conform Bouwbesluit, zo wordt de woning gasloos gebouwd en van zonnepanelen voorzien. Het plan is daarmee in overeenstemming met de Omgevingsvisie.

# **HOOFDSTUK 4 OMGEVINGSASPECTEN**

# *4.1 Inleiding*

In dit hoofdstuk wordt de voorliggende afwijking van het bestemmingsplan getoetst aan de relevante omgevingsaspecten. Per aspect wordt aangegeven of er belemmeringen zijn te verwachten voor de afwijking van het bestemmingsplan.

# *4.2 Water*

In het Besluit ruimtelijke ordening is bepaald dat de betrokken waterbeheerders moeten worden geraadpleegd bij het opstellen van bestemmingsplannen (of het voeren van vergelijkbare procedures.) Hiermee wordt voorkomen dat ruimtelijke ontwikkelingen in strijd zijn met duurzaam waterbeheer. Het plangebied ligt binnen het beheersgebied van het Hoogheemraadschap Hollands Noorderkwartier, verantwoordelijk voor het waterkwantiteit- en waterkwaliteitsbeheer. In het kader van het wettelijk vooroverleg (artikel 3.1.1. Bro) dat verplicht is bij ruimtelijke procedures wordt vooroverleg gepleegd met de waterbeheerder, het Hoogheemraadschap Hollands Noorderkwartier.

De initiatiefnemer heeft het waterschap geïnformeerd door gebruik te maken van de Digitale Watertoets. Deze is uitgevoerd op 17 april 2021. Daarna is er door hoogheemraadschap contact opgenomen met initiatiefnemer over de instandhouding van de greppel ten noorden van het perceel. Aangezien de greppel buiten de planlocatie ligt, is het onderhoud daarvan gewaarborgd en zijn er geen aandachtspunten naar voren gekomen die aanleiding geven tot nader overleg met het waterschap.

## Beleid duurzaam stedelijk waterbeheer

Op verschillende bestuursniveaus zijn de afgelopen jaren beleidsnota's verschenen aangaande de waterhuishouden, allen met als doel een duurzaam waterbeheer (kwalitatief en kwalitatief). Deze paragraaf geeft een overzicht van de voor het plangebied relevante nota's, waarbij het beleid van het hoogheemraadschap en het regionale beleid nader wordt behandeld.

Europees:

Kaderrichtlijn Water (KRW) Nationaal:

- Nationaal Waterplan (NW)
- Nationaal Bestuursakkoord Water (NBW)
- Waterwet

## Provinciaal

## Provinciaal Waterplan Noord-Holland

In dit provinciaal Waterplan is het europese en nationale beleid vertaald naar wat er binnen de provincie moet gebeuren om het water zo goed mogelijk te beheersen. Het Provinciaal Waterplan is afgestemd met het beleid op het gebied van natuur, recreatie, landschap, cultuurhistorie, milieu, landbouw, ruimtelijke ordening en verkeer en vervoer. In het Provinciaal Waterbeleid is het

waterbeleid beschreven aan de hand van de thema's veiligheid, wateroverlast en watertekort, waterkwaliteit en grond- en drinkwater. Het is de basis voor het nemen van maatregelen gedurende de looptijd van het plan voor de Provincie, waterschappen en gemeenten. Het is geen uitvoeringsprogramma, een uitvoeringsprogramma wordt jaarlijks aangepast.

#### Beleid Hoogheemraadschap Holland Noorderkwartier

Hoogheemraadschap Hollands Noorderkwartier heeft samen met haar partners haar waterbeleid op lange termijn (Deltavisie) en op middellange termijn (waterprogramma 2016-2021) opgesteld. In het Waterprogramma 2016-2021 (voorheen waterbeheersplan) zijn de programma's en beheerstaken van het Hoogheemraadschap opgenomen met de programmering en uitvoering van het waterbeheer. Het programma is nodig om het beheersgebied klimaatbestendig te maken, toegespitst op de thema's waterveiligheid, wateroverlast, watertekort, schoon en gezond water en crisisbeheersing. De klimaatverandering en de veranderende maatschappij dwingen tot aanscherping en heroverweging van keuzen is het waterbeleid. Door het veranderende klimaat wordt het waterbeheer steeds complexer. Alleen door slim samen te werken is integraal en doelmatig waterbeheer mogelijk. Bij de ontwikkeling van het Waterprogramma is hieraan invulling gegeven door middel van een partnerproces en de ontwikkeling van gezamenlijke bouwstenen.

#### Keur

In 2016 is de 'Keur Hoogheemraadschap Hollands Noorderkwartier' vastgesteld. Hierin staan de geboden en verboden die betrekking hebben op watergangen en waterkeringen. Voor het uitvoeren van werkzaamheden kan een vergunning nodig zijn. De werkzaamheden in of nabij de watergangen en waterkeringen worden getoetst aan de beleidsregels.

#### Waterkwantiteit

Het plan voorziet in een bescheiden uitbreiding van het verhard oppervlak. De verharding zal echter niet meer dan 800 m² toenemen, de grens die het Hoogheemraadschap Noordhollands Noorderkwartier hanteert tot waar in beginsel geen compenserende maatregelen nodig zijn. Omdat dit plan een dermate klein gevolg heeft voor de waterhuishoudkundige situatie hoeven er geen compenserende maatregelen uitgevoerd te worden.

De noordgrens van de planlocatie grenst aan een waterloop. Op de planlocatie blijven de bestaande bomen en hekwerk in tact waardoor het onderhoud van de waterloop blijft gewaarborgd.

#### Waterkwaliteit en riolering

In het plan wordt een gescheiden riolering aangelegd, waarbij het hemelwater wordt afgekoppeld van de riolering. Dit komt overeen met de basisdoelstelling van het hoogheemraadschap om het hemelwater van nieuwe oppervlakken zoveel mogelijk te scheiden van het afvalwater. Voorwaarde is wel dat het hemelwater als schoon kan worden beschouwd. Bij voorkeur wordt afstromend hemelwater van verharde oppervlakken eerst voorgezuiverd door een berm, wadi of bodempassage.

In dit plan is geen sprake van activiteiten die als gevolg kunnen hebben dat vervuild hemelwater naar het oppervlaktewater afstroomt. Het hemelwater kan dus als schoon worden beschouwd. Het is daarom niet doelmatig om het af te voeren naar de rioolwaterzuiveringsinrichting (RWZI). Voor deze ontwikkeling wordt een gescheiden stelsel aangelegd.

Bij de bouw zal, gelet op de waterkwaliteit, het gebruik van uitloogbare materialen zoals koper, lood en zink zoveel mogelijk worden voorkomen.

### Conclusie: Situatie plangebied

Het aspect water vormt geen belemmeringen voor de uitvoering van het beoogde plan.

## *4.3.Bedrijven en milieuhinder*

### Beleid en Normstelling

In het kader van een goede ruimtelijke ordening is het van belang dat de aanwezigheid van bedrijven in de omgeving van milieugevoelige functies zoals woningen:

- ‐ ter plaatse van de woningen een goed woon- en leefmilieu kan worden gegarandeerd;
- ‐ rekening wordt gehouden met de bedrijfsvoering en milieuruimte van de betreffende bedrijven.

Om in de bestemmingsregeling de belangenafweging tussen bedrijvigheid en nieuwe woningen in voldoende mate mee te nemen, wordt in dit plan gebruik gemaakt van de VNG-publicatie Bedrijven en milieuzonering (editie 2009). In deze publicatie is een lijst opgenomen waarin de meest voorkomende bedrijven- en bedrijfsactiviteiten zijn gerangschikt naar mate van milieubelasting. Voor elke bedrijfsactiviteit is de maximale richtafstand ten opzichte van milieugevoelige functies aangegeven op grond waarvan de categorie-indeling heeft plaatsgevonden. De richtafstanden gelden ten opzichte van het omgevingstype 'rustige woonwijk'. Milieuzonering beperkt zich tot de milieuaspecten met een ruimtelijke dimensie: geluid, geur, gevaar en stof.

## Onderzoek

In de directe omgeving van het plangebied zijn hoofdzakelijk woningen gelegen. Er is dan ook sprake van omgevingstype 'rustige woonwijk'.

Ten westen van het plangebied ligt op circa 50 m. een (hobbymatige)paardenbak. In de directe omgeving van paardenbakken kunnen stofhinder en lichthinder optreden. In de huidige situatie zijn reeds woningen op korte afstand van de paardenbak gelegen. Gelet op de situering en vormgeving zal er geen sprake zijn van lichthinder. De twee lichtmasten schijnen naar beneden. De paardenbak wordt aan de straatzijde afgeschermd door een heg. De beoogde woning wordt op een grotere afstand van de paardenbak gerealiseerd dan de reeds bestaande woningen. De paardenbak zal niet leiding tot stofhinder ter plaatse van de beoogde woning.

#### Conclusie

Het aspect milieuzonering staat de beoogde ontwikkeling niet in de weg.

### *4.4 Bodem*

Op grond van het Besluit ruimtelijke ordening dient in verband met de uitvoerbaarheid van een plan rekening gehouden te worden met de bodemgesteldheid in het plangebied. Bij functiewijziging dient te worden bekeken of de bodemkwaliteit voldoende is voor de beoogde functie en moet worden vastgesteld of er sprake is van een saneringsnoodzaak. In de Wet bodembescherming is bepaald dat indien de desbetreffende bodemkwaliteit niet voldoet aan de norm voor de beoogde functie, de grond zodanig dient te worden gesaneerd dat zij kan worden gebruikt door de desbetreffende functie.

#### Onderzoek

Er is een verkennend bodemonderzoek uitgevoerd, zie bijlage 2. Zowel in de bodem als in het grondwater zijn lichte verontreinigingen aangetroffen maar deze behoeven geen nader onderzoek. Geconcludeerd wordt dat de milieuhygiënische kwaliteit van de bodem geen belemmering vormt voor de geplande nieuwbouw.

#### Conclusie

Het aspect 'bodem' staat de beoogde ontwikkeling niet in de weg.

### *4.5 Externe Veiligheid*

#### Wettelijk kader

Veiligheidsafstanden tussen activiteiten met gevaarlijke stoffen en (beperkt) kwetsbare objecten, zoals woningen, moeten ervoor zorgen dat bij een eventuele calamiteit het aantal dodelijke slachtoffers beperkt blijft. Het Vuurwerkbesluit en het Besluit externe veiligheid inrichtingen (Bevi) stellen afstandseisen aan risicovolle bedrijfsactiviteiten. Het Besluit externe veiligheid transportroutes (Bevt) en het Besluit externe veiligheid buisleidingen (Bevb) zien toe op transportroutes met gevaarlijke stoffen en op transport via buisleidingen.

In het wettelijk kader en externe veiligheidsbeleid wordt onderscheid gemaakt in twee soorten risico's, namelijk plaatsgebonden risico (PR) en groepsrisico (GR). PR en het GR dienen elk een andere doelstelling. Het PR heeft de maken met de veiligheid van de risicobron en is bedoeld voor de burger/gebruiker als individu. Het GR zegt iets over de iets over de inrichting van de ruimte rond de risicobron en is bedoeld voor de bestuurder.

#### Plaatsgebonden risico

Het plaatsgebonden risico biedt burgers in hun woon,- werk- verblijfsomgeving een minimum beschermingsniveau tegen gevaarlijke stoffen. Het plaatsgebonden risico is de kans dat een persoon die een jaar lang permanent op een plaats aanwezig is, overlijdt als gevolg van een ongeluk. Deze basisnorm bepaalt dat het risico om te overlijden aan een ongeluk met een gevaarlijke stof voor omwonenden niet hoger mag zijn dan één op de miljoen.

#### Groepsrisico

Het groepsrisico legt een relatie tussen de kans op een ramp en het aantal mogelijke slachtoffers. Het risico geeft aan hoe groot de kans is dat bij een ongeval een risicolocatie 10, 100 of 1000 slachtoffers

tegelijk vallen. Dit risico is daardoor een maatstaf voor de verwachte omvang van een ramp. Voor het groepsrisico geldt een oriëntatiewaarde. Dit is geen norm, maar een ijkpunt. De oriëntatiewaarde houdt in dat het bevoegd gezag in situaties daarboven gemotiveerd kan afwijken. Er kunnen redenen zijn dat een gemeente meer of juist minder risico's accepteert. De gemeente is verplicht om een belangenafweging te maken wanneer sprake is van ontwikkelingen binnen het invloedgebied van een gevaarlijke bron of route. Dit is verantwoording van het groepsrisico, daarbij spelen de zelfredzaamheid, vluchtwegen, economische en maatschappelijke belangen een rol. Plangebied

Uit de beoordeling van de risicokaart van de provincie Noord-Holland blijkt dat er geen Beviinrichtingen of vuurwerkbedrijven in de nabijheid van het plangebied aanwezig zijn. Daarnaast is er in de directe omgeving geen vervoer van gevaarlijke stoffen over het spoor of water. Wel worden op circa 650 m. ten oosten van het plangebied gevaarlijke stoffen vervoerd over de A9. Vanwege het vervoer van brandbare gassen bedraagt het maatgevende invloedsgebied voor het groepsrisico 355 m. het plangebied ligt ruim buiten het invloedsgebied van deze weg. De planlocatie ligt ook ruim buiten het invloedsgebied van de provinciale weg N203. Hoewel deze weg niet wordt vermeldt in het Basisnet, is het aannemelijk dat daar enig vervoer van gevaarlijke stoffen over plaatsvindt. Deze weg bevindt zich op meer dan 250 m. van het plangebied, er zijn dan ook geen (onaanvaardbare) risico's te verwachten.

Ten zuidwesten van het plangebied liggen op meer dan 300 m. vijf hogedruk gasleidingen van de Gasunie. De PR 10-6 contouren vallen niet binnen het plangebied. Het invloedsgebied per gasleiding, zie tabel. De invloedsgebieden van de leidingen A-550, A-551 en A-566 vallen binnen het plangebied. Conform het vigerende bestemmingsplan is het groepsrisico van deze gasleidingen kleiner dan 0,1 maal de oriëntatiewaarde. Gezien de kleinschaligheid van de ontwikkeling en de grote afstand tot de risicobron is bovendien geen sprake van een toename van het groepsrisico.

| Leiding  | Invloedsgebied |
|----------|----------------|
| W-571-01 | 140 m          |
| A-550    | 430 m          |
| A-551    | 490 m          |
| A-562    | 310 m          |
| A-566    | 430 m          |

#### **Invloedsgebied leidingen**

Doordat de ontwikkeling binnen het invloedsgebied van enkele gasleidingen ligt, is een beknopte verantwoording van het groepsrisico nodig. In het vooroverleg zal aanvullend advies worden gevraagd aan de veiligheidsregio.

### Bestrijdbaarheid en bereikbaarheid

Zowel voor de bereikbaarheid en bestrijdbaarheid van 'dagelijkse incidenten, zoals brand of wateroverlast, als voor calamiteiten op het gebied van externe veiligheid, is het van belang dat de bereikbaarheid voor de hulpdiensten en bluswatervoorzieningen voldoende geborgd zijn. De bestrijdbaarheid is afhankelijk van de inzetbaarheid van hulpverleningsdiensten. De brandweer moet in staat zijn om hun taken goed uit de kunnen voeren om daarmee verdere escalatie van een incident te voorkomen. Hierbij kan gedacht worden aan het voldoend adequaat aanwezig zijn van aanvalswegen en bluswatervoorzieningen. Tevens speelt een snelle alarmering te allen tijde een belangrijke rol

Het plangebied is goed te bereiken via de weg Assum. Deze weg sluit aan op de Tolweg en de Kleis. De Kleis sluit vervolgens aan op de Jacoba van Beierenlaan welke toegang biedt tot de Provinciale weg (N203).

## Zelfredzaamheid

De beoogde ontwikkeling voorziet in de realisatie van één woning. De aanwezige personen zijn zelfredzaam. Aanwezige kinderen en ouderen worden wel beschouwd als verminderd zelfredzame personen. Hierbij wordt ervan uitgegaan dat de ouders/verzorgers de kinderen en ouderen kunnen begeleiden.

#### Conclusie:

Het plangebied ligt binnen het invloedsgebied van enkele gasleidingen. Vanwege de kleinschaligheid van de ontwikkeling en de grote afstand tot de risicobron is er geen toename van het groepsrisico. Uit de beknopte verantwoording blijkt daarnaast dat de zelfredzaamheid, bestrijdbaarheid en bereikbaarheid van het plangebied als voldoende kan worden beschouwd. Verder zijn er in de directe omgeving van het plangebied geen risicovolle bronnen aanwezig. Het aspect externe veiligheid vormt dan ook geen belemmering voor de beoogde bebouwing.

Op het gebied van externe veiligheid bestaan geen belemmeringen.

## *4.6 Kabels en Leidingen*

Binnen het plangebied bevinden zich geen planologisch relevante kabels of leidingen die moeten worden opgenomen op de verbeelding en in de planregels. In de directe omgeving van het plangebied is een aantal planologisch relevante leidingen aanwezig. Voor het onderzoek naar deze leidingen wordt verwezen naar paragraaf 4.5 over externe veiligheid.

#### Conclusie

Het aspect kabels en leidingen vormt geen belemmering voor de beoogde ontwikkeling.

## *4.7 Luchtkwaliteit*

Het aspect luchtkwaliteit is verankerd in de Wet Milieubeheer, hoofdstuk 5 (Wlk) en is een implementatie van diverse Europese richtlijnen betreffende luchtkwaliteit waarin onder andere grenswaarden voor vervuilende stoffen in de buitenlucht zijn vastgesteld ter bescherming van mens en milieu. In Nederland zijn stikstofdioxide (NO2) en zwevende deeltjes als PM10 (fijn stof) de maatgevende stoffen waar de concentratieniveaus het dichtst bij de grenswaarden liggen. Overschrijdingen van de grenswaarden komen, uitzonderingen daargelaten, bij andere stoffen niet voor.

De jaargemiddelde grenswaarden voor NO2 en PM10 is 40 µg/m3, voor PM2,5 is dan 25 µg/m3. Het uitgangspunt is dat de grenswaarden voor luchtkwaliteit worden gehaald. In artikel 5.16 lid 1 Wet milieubeheer staat opgesomd wanneer een (luchtvervuilend) project toelaatbaar is. Dan moet aannemelijk worden gemaakt, dat het project aan één of een combinatie van de volgende vier voorwaarden voldoet:

- 1. er is geen sprake van een feitelijke of dreigende overschrijding van een grenswaarde;
- 2. een project leidt per saldo niet tot een verslechtering van de luchtkwaliteit;
- 3. een project draagt slechts in 'niet in betekende mate'(NIBM) bij aan de luchtverontreiniging;
- 4. een project past binnen het NSL of een regionaal programma van maatregelen

Hoewel de luchtkwaliteit de afgelopen jaren flink is verbeterd kan Nederland niet voldoen aan de luchtkwaliteitseisen die in 2010 van kracht zijn geworden. De EU heeft Nederland uitstel verleend op grond van het Nationaal Samenwerkingsprogramma Luchtkwaliteit (NSL). Dit betreft een gemeenschappelijke aanpak van het Rijk en diverse regio's om samen te werken aan een schonere lucht waarbij ruimte wordt geboden aan noodzakelijke ruimtelijke ontwikkelingen. Plannen die betekenende mate bijdragen aan luchtverontreiniging worden opgenomen in het NSL in de provincies c.q. regio's waar overschrijdingen plaatsvinden. Het maatregelenpakket in het NSL is hiermee in evenwicht en zodanig dat op termijn de luchtkwaliteit in heel Nederland onder de grenswaarden ligt. Plannen die 'niet in betekende mate'(NIBM) bijdragen aan luchtverontreiniging hoeven niet langer individueel getoetst te worden aan de Europese grenswaarden omdat deze niet leiden tot een significante verslechtering van de luchtkwaliteit. Deze grens is in de AMvB NIBM gelegd bij 3% van de grenswaarde van een stof: Voor NO2 en PM10 betekent dit dat aannemelijk moet worden gemaakt dat het plan tot maximaal 1,2 µg/m3 verslechtering leidt. Voor o.a. woningen is dit gekwantificeerd in de ministeriele regeling NIBM.

#### Plangebied

Het beoogde plan gaat over de realisatie van één woning. Er is geen sprake van een 'gevoelige bestemming'. Verder geeft de ministeriele regeling 'NIBM' voldoende informatie om te kunnen vaststellen dat het project niet in betekende mate leidt tot een verslechtering van de luchtkwaliteit. Daarnaast blijkt uit de Grootschalige Concentratie- en Depositiekaarten van het RIVM dat de luchtkwaliteit ter plaatse goed is; er worden geen grenswaarden overschreden. Conclusie:

Het aspect 'luchtkwaliteit' vormt geen belemmering voor de uitvoerbaarheid van het plan.

## *4.8 Archeologie en cultuurhistorie*

# Landelijk beleid

Het is in Nederland verplicht om bij ruimtelijke besluitvorming de archeologische belangen mee te wegen. In 1992 is in Valletta het Verdrag van Malta ondertekend door Nederland. De belangrijkste uitgangspunten van het Verdrag van Malta zijn het streven naar behoud in de bodem (behoud in situ), het vroegtijdig betrekken van archeologie in ruimtelijke ordeningsprocessen en tenslotte, wanneer behoud in situ niet mogelijk is, het 'de verstoorder betaald' principe. Na het ondertekenen van dit verdrag is de relevante wetgeving verankerd in de Erfgoedwet.

Voor archeologie kan worden besloten om een gericht onderzoek op te zetten, wat kennis oplevert en input geeft aan de ontwikkeling.

### Beoordeling en conclusie

Op basis van het archeologiebeleid van de gemeente, zoals dat is vastgelegd in het vigerende bestemmingsplan 'Wonen-Zuid', heeft het plangebied een zekere archeologische verwachting, dat zich uit in een dubbelbestemming Waarde-Archeologie-3. Dit houdt in dat bij ingrepen groter dan 500 m² archeologisch onderzoek noodzakelijk is. Nu de oppervlakte van de te realiseren woning onder deze oppervlakte blijft is geen archeologisch onderzoek nodig. Het initiatief is daarom haalbaar voor wat betreft archeologie.

### Cultuurhistorie

Met inwerkingtreding van de Modernisering Monumentenzorg is in het Besluit ruimtelijke ordening onder artikel 3.1.6 geregeld dat een bestemmingsplan voldoende rekening moet houden met cultuurhistorische waarden. In hoofdstuk 2 zijn de stedenbouwkundige patronen reeds beschreven. Ook is de ontstaansgeschiedenis is beschreven en aangetoond waarom dit initiatief past binnen de aanwezige cultuurhistorische patronen en de aanwezige cultuurhistorische elementen niet aantast. Het initiatief houdt daarmee voldoende rekening met cultuurhistorische waarden.

### *4.9 Geluid*

### Wettelijk kader

De mate waarin het geluid, veroorzaakt door het wegverkeer en/of door inrichtingen, het woonmilieu mag belasten, is geregeld in de wet geluidhinder (Wgh). Langs wegen spoorwegen liggen zones. Binnen deze zones moet voor de realisatie van geluidsgevoelige bestemming akoestisch onderzoek worden uitgevoerd. De Wgh heef tot doel geluidhinder te voorkomen en te beperken tot aanvaardbare geluidniveaus. In de Wgh zijn hiervoor twee soorten grenswaarden opgenomen:

- a. voorkeursgrenswaarde: deze waarde garandeert een vrij goede woon- en leefsituatie binnen de invloedsfeer van een geluidsbron (wegen, spoorwegen)
- b. Hoogst toelaatbare geluidsbelasting: Deze waarde geeft de hoogste gevelbelasting weer waarvoor een hogere waarde kan worden aangevraagd.

De grenswaarde zijn onder andere afhankelijk van de geluidsbron (weg- of railverkeer), de ligging van de geluidsgevoelige bebouwing (binnenstedelijk of buitenstedelijk gebied) en het type geluidsgevoelige bebouwing.

In onderstaande tabel zijn voor de voorkeurgrenswaarden en de hoogste toelaatbare geluidsbelastingen uit de Wgh voor wegverkeer en uit het Bgh voor railverkeer opgenomen.

|                                     | Wegverkeer             | Railverkeer            |
|-------------------------------------|------------------------|------------------------|
| Stedelijk gebied                    |                        |                        |
| Voorkeursgrenswaarde                | 48 dB (art. 82)        | 56 dB (art.4.9 lid 1)  |
| Hoogst toelaatbare geluidsbelasting | 63 dB (art. 83, lid 2) | 68 dB (art. 4.10)      |
| Buitenstedelijk gebied              |                        |                        |
| Voorkeursgrenswaarde                | 48 dB (art. 82)        | 55 dB (art. 4.9 lid 1) |
| Hoogst toelaatbare geluidsbelasting | 53 dB (art. 83 lid 1)  | 68 dB (art. 4.10)      |

# Wegverkeer

De breedte van de zone is afhankelijk van het aantal rijstroken en de ligging van de weg: stedelijk of buitenstedelijk. De zone ligt aan weerszijden van de weg en is gemeten vanuit de rand van de weg. De zones, zoals beschreven in artikel 74 van de Wgh, zijn weergegeven in de volgende tabel.

| Aantal rijstroken    | Zones langs wegen | Zones langs wegen      |
|----------------------|-------------------|------------------------|
|                      | Stedelijk Gebied: | Buitenstedelijk gebied |
| 1 of 2 rijstroken    | 200 meter         | 250 meter              |
| 3 of 4 rijstroken    | 350 meter         | 400 meter              |
| 5 of meer rijstroken | 350 meter         | 600 meter              |

Artikel 74 lid 2 van de Wgh maakt een uitzondering voor wegen met een 30 km-regime en woonerven. Deze wegen hebben geen zone en zijn daarmee niet onderhoudsplichtig.

Beoordeling en conclusie:

Het plangebied ligt niet binnen de geluidszones van spoorwegen of gezoneerde industrieterreinen. Met spoorweglawaai en industrielawaai hoeft derhalve geen rekening te worden gehouden. Dit geldt ook voor luchtvaartlawaai.

De locatie is gelegen binnen de geluidzone van de Kleis en Tolweg. Deze weg is gedeeltelijk binnenstedelijk en gedeeltelijk buitenstedelijk gelegen. De zone van deze weg is dan ook 200 m. en deels 250 m.

Voor ontwikkelingen in de directe omgeving is de geluidsbelasting van deze wegen ter plaatse berekend. De berekende geluidsbelasting Lden vanwege het verkeer op deze wegen bedraagt max. 44 dB, zonder aftrek conform artikel 110g van de Wet geluidhinder. Dit is ruim onder de

voorkeursgrenswaarden van 48 dB. De ligging van de beoogde woning is gunstiger, zowel wat betreft de afstand tot de weg als de aanwezige bebouwing, waardoor de grenswaarden niet zullen worden overschreden. Er hoeft derhalve geen hogere waarden procedure gevolgd te worden. Het aspect geluid vormt geen belemmering voor het beoogde bouwplan.

## *4.10 Ecologie*

Bij ruimtelijke ingrepen moet rekening gehouden worden met de aanwezige natuurwaarden van het plangebied. Bescherming in het kader van de natuurwet- en regelgeving is op te delen in gebieds- en soortenbescherming. Bij gebiedsbescherming zijn de Wet natuurbescherming en provinciale verordening van toepassing. De provincies beschermen via de provinciale verordening waardevolle natuurgebieden zoals het Natuurnetwerk Nederland (NNN), weidevogelleefgebied en ganzenfoerageergebied. Daarnaast kunnen natuurgebieden of andere gebieden die essentieel zijn voor het behoud van bepaalde flora en fauna, aangewezen worden als Europees vogelrichtlijn- en of habitatrichtlijngebied (Natura 2000). De verplichtingen uit de Vogel- en habitatrichtlijn zijn in Nederland opgenomen in de Wet natuurbescherming. Ook de bescherming van individuele plant- en diersoorten (soortbescherming) is geregeld in deze wet.

### Gebiedsbescherming

Het plangebied ligt niet in een Natura 2000-gebied, wel liggen er op enige afstand enkele Natura 2000-gebieden, met name het Noordhollands Duinreservaat is relevant. Het initiatief is echter zodanig kleinschalig van aard, dat significant negatieve effecten op of nabij gelegen Natura 2000-gebieden kunnen worden uitgesloten. Voor wat betreft stikstofneerslag is dit met een berekening aangetoond. Voor zowel de bouwfase als de gebruiksfase leidt het plan weliswaar tot een toename aan stikstofemissie, maar niet tot een toename aan stikstofdepositie op enig Natura 2000-gebied. Het gebied ligt verder niet in NNN, en van externe werking is bij NNN geen sprake. Er zijn dus geen negatieve effecten op NNN. Het plangebied ligt niet in of nabij een weidevogelleefgebied. Echter, ook de externe effecten van het initiatief op weidevogelleefgebied moeten worden meegenomen. Te denken valt aan verstoring van weidevogels door lichtinval of geluid. Het dichtstbijzijnde weidevogelleefgebied ligt op meer dan 900 m en is daarom geen effect op een weidevogelleefgebied.

#### Soortenbescherming

Er worden geen bomen gekapt, de verschillende bomen (diverse fruitbomen en knotwilgen) ten noorden op de planlocatie blijven gehandhaafd, er wordt geen water gedempt of bebouwing gesloopt, het plangebied is als stedelijk (volks)tuin in gebruik, er kan dan ook op voorhand worden uitgesloten dat sprake is/kan zijn van overtreding van de Wet natuurbescherming, daar er geen vaste rust- of verblijfplaats van (strikt) beschermde soorten kan worden aangetast.

### Conclusie:

Het plan is haalbaar voor wat betreft natuur.

## *4.11Stikstof*

Er is een Aeriuscalculatie uitgevoerd waarmee de stikstofdepositie van het project op omliggende natuurgebieden is onderzocht. Uit de berekening blijkt dat er geen depositieresultaten boven o,oo mol/ha/jr. zijn. Zie bijlage 3

### *4.12 Duurzaamheid*

De gemeente Uitgeest stimuleert en ondersteunt initiatieven op het gebied van duurzame ontwikkeling. De energietransitie betekent de overgang van fossiele brandstoffen zoals gas, kernenergie en steenkolen naar volledig duurzame energie. Duurzame, groene energie kennen we vanuit zon, wind, biomassa en water.

Duurzaamheid en energietransitie zijn continue-processen, hierover zijn afspraken gemaakt in het Klimaatakkoord van 28 juni 2019 en het programma 'Nederland Circulair in 2050'. Dit betekent onder andere in 2010 bijna de helft minder CO2 uitstoot realiseren dan in 1990. Het doel van de energietransitie is om een geheel duurzame energievoorziening te hebben in 2050 in Nederland, die dan voor 100% bestaat uit groene energie. Deze afspraken zijn vastgelegd in het Energieakkoord. Een ander belangrijk onderwerp is circulair bouwen, hiervoor is het programma "Nederland Circulair in 2050' opgesteld.

#### Regelgeving

Per 1 juli 2018 is de wet Voortgang Energietransitie (wet VET) van kracht geworden. Op grond van deze wet is het niet meer toegestaan om nieuwbouw met aardgas te realiseren tenzij de gemeente beslist dat er zwaarwegende belangen zijn om hier van af te wijken.

Per 1 januari 2021 is BENG van kracht, met een ambitie naar volledig energieneutraal. Met deze wijziging moeten vanaf 1 januari 2021 alle nieuw te bouwen gebouwen voldoen aan de 'Bijna Energieneutrale Gebouweisen'. Er worden strengere eisen gesteld om het energiegebruik te verlagen.

### Hulpmiddelen om te voldoen aan deze regelgeving.

### GPR Gebouw

Een instrument om duurzaam bouwen inzichtelijk en meetbaar te maken is GPR Gebouw. Dit instrument geeft rapportcijfers op de onderdelen energie, milieu, gezondheid, gebruikskwaliteit en toekomstwaarde. Hoe hoger de score, hoe duurzamer de woningen(en) GPR gebouw is zowel een communicatiemiddel als praktische maatregelenlijst om nog duurzamer te bouwen. De licentie wordt gratis verstrekt door de Omgevingsdienst IJmond.

Er zijn ook websites die initiatiefnemer kan helpen naar een nieuwe energiezuinige woning.

#### Conclusie:

De informatie is bekend bij initiatiefnemer. De woning wordt gasloos gebouwd en voorzien van zonnepanelen waardoor zal worden voldaan aan de eisen die het Bouwbesluit stelt.

# *4.13 Vormvrije mer-beoordeling*

# Algemeen

In het Besluit milieueffectrapportage is bepaald dat een milieueffectbeoordeling moet worden uitgevoerd als een project wordt aangemerkt als een stedelijk vernieuwingsproject.

# Beoordeling

Het beoogde plan voorziet in de mogelijkheid tot het realiseren van één woning en hoeft niet te worden beschouwd als een stedelijk vernieuwingsproject. Het opstellen van een aanmeldingsnotitie vormvrije m.e.r.-beoordeling is niet nodig.

# Conclusie:

Het aspect Besluit m.e.r. vormt geen belemmering voor de uitvoerbaarheid van dit bestemmingsplan.

# *4.14 Eindconclusie*

Voor de ontwikkeling in het plangebied worden op basis van de onderzochte informatie geen belemmeringen verwacht.

# **Hoofdstuk 5.Juridische regeling**

# *5.1 Planonderdelen*

Het bestemmingsplan bestaat uit een verbeelding, planregels en een toelichting De verbeelding en de planregels vormen tezamen het juridisch bindende gedeelte van het bestemmingsplan. Beide planonderdelen dienen in onderlinge samenhang te worden bezien en toegepast.

# Verbeelding

Op de verbeelding wordt aangegeven welke bestemming gronden hebben. Dit gebeurt via een bestemmingsvlak. Voor het op de verbeelding aangeven bestemmingsvlak gelden de gebruiksmogelijkheden zoals die in de bijbehorende planregel worden gegeven. Deze toegekende gebruiksmogelijkheden kunnen op twee manier nader worden ingevuld:

- 1. via een dubbelbestemming. Een dubbelbestemming is een bestemming die ook aan de gronden wordt toegekend. Voor gronden kunnen dus meerdere bestemmingen gelden. Er geldt altijd één enkel bestemming en soms geldt er een dubbelbestemming. In het voorschrift van de dubbelbestemming wordt omschreven wat er voor de onderliggende geldt aan extra bepalingen in aanvulling, of ter beperking van de mogelijkheden van de onderliggende bestemmingen;
- 2. Via een aanduiding. Een aanduiding is een teken op de verbeelding. Dat teken kan bestaan uit een lijn, een figuur, of een lettercode etc. Via een aanduiding wordt in de planregels iets geregeld. Dat kan betrekking hebben op extra mogelijkheden of extra beperkingen voor het gebruik en/of de bebouwing en/of het aanleggen van werken. Aanduidingen kunnen voorkomen in een bestemmingsregel, en kunnen een eigen bestemmingsregel hebben.

# Planregels

De planregels zijn verdeeld in 4 hoofdstukken:

- 1. Inleidende regels, te weten begrippen en de wijze van meten. De belangrijkste en/of onduidelijke begrippen zijn opgenomen in dit artikel. De wijze van meten beschrijft hoe de genoemde maatvoeringen in de diverse bestemmingsbepalingen gemeten dienen te worden.
- 2. Bestemmingsregels: In deze regels zijn de bestemmingen opgenomen in alfabetische volgorde. Per bestemming is het toegestane gebruik geregeld en zijn bouwregels opgenomen. De opgenomen bouwregels vormen een vertaling van het beeldkwaliteitsplan.
- 3. Algemene regels. Deze regels hebben een algemeen karakter en gelden voor het hele plan.
- 4. Overgangs- en slotregels. In het laatste hoofdstuk zijn respectievelijk overgangsregels en een slotregel opgenomen.

# Toelichting

De toelichting heeft geen rechtskracht, maar vormt een belangrijk onderdeel van het plan. Het geeft een weergave van de beweegredenen, de onderzoeksresultaten en de beleidsuitgangspunten die aan het bestemmingsplan ten grondslag liggen. Tot slot is de toelichting van wezenlijk belang voor een juiste interpretatie en toepassing van het bestemmingsplan.

### *5.2 De bestemmingen*

In het bestemmingsplan is voor het plangebied de bestemming Wonen opgenomen en een bestemming Tuin, die ingevolge de systematiek van het geldende bestemmingsplan doorloopt tot 1 m. achter (het verlengde) van de voorgevelrooilijn. Binnen de bestemming Tuin gelden beperkingen ten aanzien van de bouwmogelijkheden, die er op zijn gericht het straat- en bebouwingsbeeld stedenbouwkundig zorgvuldig in te richten en te behouden. Binnen de bestemming Wonen is ter plaatse van de beoogde woning een bouwvlak ingetekend. De woning moet binnen het bouwvlak worden gerealiseerd en er is een maximum goothoogte en dakhelling toegekend. De geldende dubbelbestemming Waarde-Archeologie 3 is overeenkomstig het geldende bestemmingsplan opgenomen. In de regels zijn nadere regels gesteld ten aanzien van de maximale maten waaraan het hoofgebouw en erfbebouwing moeten voldoen.

# **Hoofdstuk 6.Economische uitvoerbaarheid**

### *6.1 Inleiding*

Bij de voorbereiding van een bestemmingsplan dient op grond van artikel 3.1.6, eerste lid, sub f van het besluit ruimtelijke ordening (Bro) onderzoek plaats te vinden naar de financiële uitvoerbaarheid van het plan. Doorgaans is in dit kader de vraag relevant of er gemeentelijke kosten zijn en hoe deze verhaald worden. Hetzelfde geldt voor eventuele planschade.

#### Beoordeling plan

Sinds de inwerkingtreding van de Wet ruimtelijke ordening (Wro) op 1 juli 2008 is het onder omstandigheden verplicht om aan het opstellen van een bestemmingsplan een exploitatieplan te koppelen. Er is sprake van en bouwplan als bedoeld in artikel 6.12 lid 1 van de Wro als onderdeel van afdeling 6.4 inzake de grondexploitatie. Een exploitatieplan is niet verplicht indien het verhaal van kosten op een andere wijze is verzekerd (artikel 6.12 lid 2 sub a Wro).

De begeleiding van de planologische procedure is door middel van het heffen van leges gedekt. Het opstellen van het bestemmingsplan wordt door de initiatiefnemer bekostigd. Voor de gemeente Uitgeest zijn derhalve geen kosten verbonden aan het opstellen en uitvoeren van dit plan. Tussen de gemeente en de initiatiefnemer worden een anterieure overeenkomst en een planschadeovereenkomst afgesloten.

#### Conclusie

De economische uitvoerbaarheid van het plan is voldoende aangetoond.

## *6.2.Maatschappelijke uitvoerbaarheid*

### *Overleg*

Het plan wordt in het kader van artikel 3.1.1 Bro voorgelegd aan de overleginstanties. De reacties worden hier samengevat en van een antwoord voorzien.

#### *Participatie*

Initiatiefnemers hebben de plannen besproken met de direct omwonenden. Tijdens deze overleggen zijn enkele aandachtspunten meegegeven die bij de planvorming zullen worden meegenomen. Negatieve reacties zijn niet ontvangen. De initiatiefnemers betrekken de direct omwonenden bij de procedure en verdere planvorming.

#### *Zienswijzen*

Op de bestemmingsplanprocedure is afdeling 3.4 Algemene wet bestuursrecht (Awb) van toepassing. Het ontwerpbestemmingsplan heeft vanaf 16 september 2021 voor een periode van zes weken ter inzage gelegen. Tevens zijn de vooroverlegpartners in deze periode gevraagd te reageren op het

ontwerpbestemmingsplan. Er is één zienswijze ontvangen. In de nota zienswijzen ontwerpbestemmingsplan 'Assum naast 14' is de ingekomen zienswijze samengevat en van een gemeentelijke reactie voorzien.

# *Conclusie*

De zienwijze geeft geen aanleiding voor het aanpassen van het ontwerpbestemmingsplan.