BESTEMMINGSPLAN

# **Tuinstraat 24 Gemeente Boekel**

NieuwBlauw Stedenbouw en landschapsarchitectuur

BESTEMMINGSPLAN

# **Tuinstraat 24, Boekel Gemeente Boekel**

# **ONDERDELEN**

**Toelichting** Bijlage bij de Toelichting

**Regels** Bijlagen bij de Regels

**Verbeelding**

### **PROJECTIDENTIFICATIE**

**Datum:** 5 april 2022

**Datum vaststelling:** 23 juni 2022

**Projectgegevens:** BRN001_B.VA.1_Toelichting BRN001_B.VA.1_Regels.docx Verbeelding_BPHBOEKtuinstr24-VA01_april 2022

**Identificatienummer:** NL.IMRO.0755.BPHBOEKtuinstr24-VA01

BRN001_B.VA.1_Toelichting

# **Inhoudsopgave**

| 1                        | Inleiding                                                                                                                     | 3                |
|--------------------------|-------------------------------------------------------------------------------------------------------------------------------|------------------|
| 1.1<br>1.2<br>1.3<br>1.4 | Aanleiding<br>Ligging en begrenzing plangebied<br>Geldende ruimtelijke plannen en besluiten<br>Bij het plan behorende stukken | 3<br>3<br>3<br>4 |
| 1.5                      | Leeswijzer                                                                                                                    | 5                |
| 2                        | Het plan                                                                                                                      | 7                |
| 2.1<br>2.2               | Bestaande situatie<br>Beoogde situatie                                                                                        | 7<br>9           |
| 3                        | Beleidsaspecten                                                                                                               | 15               |
| 3.1                      | Provinciaal en regionaal beleid                                                                                               | 15               |
| 3.2<br>3.3               | Gemeentelijk beleid<br>Toetsing aan Ladder voor duurzame verstedelijking                                                      | 20<br>26         |
| 4                        | (Milieu)Planologische aspecten                                                                                                | 27               |
| 4.1                      | Archeologie                                                                                                                   | 27               |
| 4.2                      | Cultuurhistorie                                                                                                               | 28               |
| 4.3                      | Bedrijven en milieuzonering                                                                                                   | 30               |
| 4.4                      | Bodem                                                                                                                         | 31               |
| 4.5                      | Externe veiligheid                                                                                                            | 31               |
| 4.6                      | Geluidhinder                                                                                                                  | 32               |
| 4.7                      | Luchtkwaliteit                                                                                                                | 33               |
| 4.8                      | Natuur                                                                                                                        | 34               |
| 4.9                      | Stikstof                                                                                                                      | 36               |
| 4.10                     | Watertoets                                                                                                                    | 36               |
| 4.11<br>4.12             | Agrarische geurhinder<br>Milieueffectrapportage                                                                               | 39<br>40         |
| 5                        | Juridische planopzet                                                                                                          | 41               |
| 5.1                      | Algemeen                                                                                                                      | 41               |
| 5.2                      | Artikelsgewijze toelichting                                                                                                   | 41               |
| 6                        | Economische uitvoerbaarheid                                                                                                   | 45               |
| 7.                       | Procedure                                                                                                                     | 47               |
| 7.1                      | Omgevingsdialoog                                                                                                              | 47               |
| 7.2                      | Vooroverleg                                                                                                                   | 47               |
| 7.3                      | Terinzagelegging ontwerp                                                                                                      | 48               |
| 7.4                      | Vaststelling                                                                                                                  | 48               |
| 7.5                      | Beroep                                                                                                                        | 48               |

# **Bijlage bij de toelichting**

- A Landschappelijke Inpassing Tuinstraat 24 te Boekel, Borgo Tuin- en landschapsarchitectuur, Tekeningnummer: 1728.2, augustus 2021
- B Verslag Omgevingsdialoog, Bestemmingsplan Tuinstraat 24, Boekel, R.H.J.M. Brans, 4 januari 2022

# <span id="page-8-0"></span>**1 Inleiding**

# <span id="page-8-1"></span>**1.1 Aanleiding**

De locatie Tuinstraat 24 is gelegen in het westen van de kern Boekel en bestaat uit 4 kadastrale percelen. De eigenaar van de percelen wil een bedrijfsloods en drie extra woningen juridisch mogelijk maken in het plangebied.

Het plangebied Tuinstraat 24 is gelegen tussen de wegen Tuinstraat en Schutboom.

*Ligging plangebied in Boekel (bron: Google Maps)* 

# <span id="page-8-2"></span>**1.2 Ligging en begrenzing plangebied**

Het plangebied is gelegen binnen de kern Boekel. Het plangebied staat kadastraal bekend als gemeente Boekel, sectie M, kadastrale nummers: 1854, 1855, 1857 en 1858.

Aan de westzijde wordt het plangebied begrensd door de weg Schutboom. Aan de oostzijde door de straat de Tuinstraat. Aan de zuidzijde grenst het plangebied aan een woning (Tuinstraat 20) en agrarische gronden. Ten zuiden van het plangebied is een bouwmaterialenhandel gelegen. Ten noordoosten van het gebied ligt het bedrijventerrein de Vlonder. Aan de noordzijde grenst het plangebied aan een onbebouwd perceel.

# <span id="page-8-3"></span>**1.3 Geldende ruimtelijke plannen en besluiten**

Op het plangebied is de beheersverordening 'Kom Boekel' (vastgesteld op 14 december 2017) van toepassing.

In 2017 is de beheersverordening Kom Boekel vastgesteld. De beheersverordening is vastgesteld voor de totale kom van Boekel om te blijven voldoen aan de actualiseringsplicht uit de Wro.

*Plangebied*

Er worden in de beheersverordening geen nieuwe ontwikkelingen mogelijk gemaakt. In de beheersverordening is vastgelegd dat de regels van het bestemmingsplan 'Kom Boekel 2007' voor het plangebied gelden. Binnen dit plan heeft de locatie de bestemming 'Wonen'. Woningen zijn binnen deze bestemming uitsluitend toegestaan binnen de aangegeven bouwvlakken.

Ter plaatse van de op te richten woningen is geen bouwvlak aanwezig. Om woningbouw mogelijk te maken in het plangebied is een herziening van het bestemmingsplan noodzakelijk. Voorliggend bestemmingsplan voorziet hierin.

*Luchtfoto planlocatie (bron: Google Earth) Uitsnede beheersverordening Kom Boekel (vastgesteld 14-12-2017)*

### <span id="page-9-0"></span>**1.4 Bij het plan behorende stukken**

Dit bestemmingsplan bestaat uit drie (onder)delen: een verbeelding waarop de bestemming in het plangebied is aangegeven, regels waarin de bouw- en gebruiksmogelijkheden voor de op de verbeelding vermelde bestemmingen zijn opgenomen en een toelichting waarin de achtergronden van het bestemmingsplan zijn beschreven. De verbeelding vormt

samen met de regels het juridisch bindende deel van het bestemmingsplan. In de toelichting worden de keuzes die in het bestemmingsplan worden gemaakt nader gemotiveerd en verantwoord. Hierin staat ook beschreven met welke (milieu)planologische aspecten rekening is gehouden.

# <span id="page-10-0"></span>**1.5 Leeswijzer**

In deze toelichting wordt in hoofdstuk 2 ingegaan op de huidige situatie en de beoogde ontwikkeling in het plangebied. Hoofdstuk 3 geeft de relevante beleidskaders weer. De milieu hygiënische en planologische verantwoording is opgenomen in hoofdstuk 4. In hoofdstuk 5 wordt de juridische planopzet beschreven. In hoofdstuk 6 is de economische uitvoerbaarheid beschreven. Hoofdstuk 7 gaat ten slotte in op de procedure.

# <span id="page-12-0"></span>**2 Het plan**

In dit hoofdstuk wordt aandacht geschonken aan de beoogde ontwikkeling binnen het plangebied. Het initiatief wordt beschreven, inclusief de inpassing in de directe omgeving.

# <span id="page-12-1"></span>**2.1 Bestaande situatie**

### *Ligging*

De planlocatie is gelegen aan de rand van Boekel. Binnen het plangebied is momenteel één (zelfstandige) woning aanwezig met een aantal bijgebouwen waarvan één in gebruik is als bedrijfsloods. De bedrijfsloods is nog niet planologisch-juridisch verankerd. Het voorliggende bestemmingsplan verzorgd deze verankering. De bestaande bebouwing is georiënteerd naar de Tuinstraat.

*Bestaande situatie*

In de omgeving van het plangebied is een diversiteit aan functies te vinden in een dorpse setting.

### *Bebouwing*

Langs de Tuinstraat staat een mix van oudere en nieuwere bebouwing zoals: enkele oudere boerderijen, nieuwe woningen, een loods van een schadeherstelbedrijf en een kantoorgebouw. De bebouwing langs de Tuinstraat staat los aan de weg waardoor er tussen de bebouwing een groene invulling aanwezig is of zicht ontstaat op het achtergelegen landschap. De oostzijde van het plangebied grenst aan de Schutboom.

*Mix van bebouwing in de directe omgeving van het plangebied (bron: NieuwBlauw)*

### *Functies*

In de omgeving van het plangebied is een mix van wonen en bedrijvigheid aanwezig. Langs de Schutboom is een winkel voor bouwmaterialen gevestigd en langs de Tuinstraat is een schadebedrijf en is kantoorruimte aanwezig.

Functies omgeving plangebied

### *Parkeren*

Er wordt zowel aan de Tuinstraat als aan de Schutboom op eigen terrein geparkeerd.

### *Groen*

Het plangebied bestaat uit een grotendeels onbebouwd gebied met een agrarisch karakter. Langs de Tuinstraat en de Schutboom zijn bomen aanwezig die zorgen voor een vriendelijk straatbeeld. Aan de zuidzijde van het plangebied is een rij bomen aanwezig op de perceelgrenzen. Aan de voorzijde, aan de Tuinstraat, is ter hoogte van de bijgebouwen een heg met bomen aanwezig. Deze groenstructuur ontneemt grotendeels het zicht op de bijgebouwen vanaf de Tuinstraat. De bomenrij aan de oostzijde van de Schutboom hebben de status van waardevolle bomen. Deze bomen staan buiten de grens van het plangebied.

*Uitsnede Bomenviewer Gemeente Boekel, Beschermde bomen Gemeente Boekel (Bron: Gemeente Boekel)*

*Omgeving plangebied (bron: NieuwBlauw)*

### <span id="page-14-0"></span>**2.2 Beoogde situatie**

Het initiatief bestaat uit het bouwen van drie extra woningen en het juridisch verankeren van de plaatsing van een loods. De initiatiefnemer wil op het terrein naast wonen ook bedrijfsmatige activiteiten kunnen uitvoeren. De bedrijfsmatige activiteiten bestaan uit het runnen van een reclame- en beletteringsbedrijf. In het plangebied zal ten behoeve van de

bedrijvigheid geen overslag of opslag plaatsvinden.

In de omgeving is reeds o.a. een winkel voor bouwmaterialen, een schadebedrijf en kantoorruimte aanwezig. De toevoeging van een reclame- en beletteringsbedrijf in combinatie met wonen past hier goed bij. Het initiatief draagt bij aan de wens van de gemeente om te zorgen voor voldoende werkgelegenheid.

Het initiatief voorziet tevens in de bouw van drie extra woningen, één ten noorden van de bestaande woning en twee aan de Schutboom. Deze functie past goed aan de Tuinstraat en de Schutboom.

#### *Beoogde situatie (indicatief)*

### *Functies*

Het plangebied zal de woonfunctie behouden met een verbijzondering voor de loods, waar tevens bedrijfsactiviteiten ten behoeve van een reclame- en beletteringsbedrijf mogelijk zijn.

#### *Bebouwing*

De nieuwe woningen zullen in maat en verschijningsvorm aansluiten op de bebouwing in de omgeving. De woningen zullen bestaan uit één of twee woonlagen, met eventueel een kap.

#### *Groen*

De bestaande erfbeplanting zal behouden blijven. De nieuwe kavels zullen groen ingepast worden door middel van hagen en bomenrijen. Hierdoor krijgen de percelen een groene uitstraling en wordt het zicht op de loods en de nieuwe woning vanaf de Schutboom verzacht.

### *Landschappelijke inpassing*

Het plangebied is gelegen binnen de bebouwde kom, aan de rand van stedelijk gebied. Er is geen sprake van specifieke landschappelijke kenmerken en waarden die planologisch

zijn vastgelegd. Er worden dan ook geen landschappelijke waarden aangetast door de realisatie van het initiatief. Gelet op de ligging van het plangebied aan de rand van de kom is door Borgo Tuin- en Landschapsarchitectuur een landschappelijk inpassingsplan opgesteld (zie bijlage A van de toelichting).

Hoewel het plangebied in het stedelijk gebied is gelegen, wordt getoetst aan de Beleidsnotitie erfbeplantingen. Op basis van deze notitie dient 20% van de oppervlakte van het bestemmingsvlak te worden aangewend voor landschappelijke inpassing. Dit betekent dat een oppervlakte van circa 1.295 m² (oppervlakte bestemmingsvlak 'Wonen: circa 6.475 m²) dient te worden benut voor landschappelijke inpassing.

*Landschappelijk inpassingsplan Groene Inpassing Tuinstraat 24 te Boekel (bron: Borgo Tuin- en Landschapsarchitectuur, augustus 2021)*

Het woonhuis en de gebouwen liggen dicht bij elkaar op een driehoekig perceel met gras. Aan de zijde van de Tuinstraat is een laurierhaag met berkenbomen aanwezig. De voortuin van het woonhuis Tuinstraat 24 bestaat uit een grasveldje omzoomd door een buxushaag. De buxushaag staat ook aan de zuidzijde van het huis, waarna het overgaat op verschillende soorten hagen en geknipte heesters. Er is verder geen beplanting aanwezig. De eikenbomen en beukenhaag aan de zuidelijke erfgrens zijn niet in eigendom, maar zorgen wel voor een groene inpassing. De huidige beplantingen blijven voorlopig gehandhaafd, maar zullen na realisatie van het plan worden vervangen door beukenhagen. Beukenhagen zijn passender in de omgeving en geven de entree meer cachet.

Het Landschappelijk Inpassingsplan richt zich op de volgende uitgangspunten:

- 1. De loods landschappelijk inpassen, zodanig dat het aan te brengen groen het zicht op de loods vanaf de schutboom zal verhinderen.
- 2. De gekozen beplantingselementen bestaan uit streekeigen soorten en passen in het landschapstype waar de locatie in ligt ('kampenlandschap met enken').
- 3. Ook de nieuw te vormen percelen dienen landschappelijk ingepast te worden. De totale oppervlakte groen dient minimaal 1.295 m2 te zijn.
- 4. Het plan dient praktisch uitvoerbaar te zijn.

Punt 1. De beukenhaag en de lindebomen vormen samen een groen scherm, waarachter de loods schuil gaat. Er zal vanaf de Schutboom geen zicht zijn op de loods.

Punt 2. Beuk en linde zijn streekeigen soorten die passen bij de omgeving. De kleinschaligheid die hiermee bereikt wordt, versterkt het karakter van het landschappelijk deelgebied 'kampenlandschap met enken'.

Punt 3. Zowel de haag als de rij bomen wordt zo veel mogelijk voortgezet, en worden toegepast als kavelgrensbeplantingen bij de twee nieuw te vormen percelen aan de Schutboom. De totale oppervlakte van alle aanwezige groenelementen bedraagt 1.584 m2, waarmee aan de oppervlakteeis wordt voldaan.

Punt 4. De beukenhagen mogen eventueel in onderling overleg op de kavelgrens geplaatst worden. Voor de boomrijen dient de wettelijk voorgeschreven afstand van ten minste twee meter ten opzichte van de erfgrens aangehouden te worden, om te zorgen dat de bomen duurzaam kunnen uitgroeien.l.

Middels een voorwaardelijke verplichting wordt de landschappelijke inpassing (zowel aanleg, instandhouding en beheer van de beplanting) vastgelegd in regels van het bestemmingsplan.

### *Ontsluiting*

De bedrijfsloods en de nieuwe woning ten noorden van nummer 24 zullen aansluiten op de Tuinstraat. De twee percelen aan de Schutboom worden ontsloten door de Schutboom.

De ontwikkeling is kleinschalig en genereert geen grote aantallen verkeersbewegingen; er is sprake van maximaal 10 verkeersbewegingen per woning per dag. Dit betekent globaal 40 extra bewegingen op de Schutboom en 10 extra verkeersbewegingen aan de Tuinstraat. De capaciteit van de Schutboom en Tuinstraat is berekend op deze toename aan verkeersbewegingen.

### *Parkeren*

Bij het bouwen, uitbreiden of wijzigen van de gebruiksfuncties in het plangebied dient parkeerruimte altijd voldoende gegarandeerd te zijn. De hoogte van de parkeernormen is afhankelijk van een aantal uitgangspunten die door het CROW in de publicatie ASVV 2012 zijn vastgelegd. Het gaat hierbij om de stedelijkheidsgraad, gebiedskenmerken en dubbelgebruik van parkeerplaatsen. In het onderstaande overzicht is uitgegaan van de maximale norm, voor een 'niet-stedelijke omgeving' in de zone 'rest binnen de bebouwde kom'.

Hieronder is de parkeerbalans voor het hele plangebied weergegeven, inclusief de bestaande woning. Uitgangspunt hierbij is dat eventueel parkeren ten behoeve van de bedrijfsactiviteit in de bedrijfsloods geheel op eigen terrein plaatsvindt. Hier is op het perceel waar de bedrijfsloods staat voldoende ruimte voor.

| Type<br>woning | Aantal | Parkeernorm | Totaal beno<br>digd | Parkeerruimte<br>op eigen ter<br>rein per wo<br>ning | Totaal par<br>keerruimte op<br>eigen terrein | Saldo |
|----------------|--------|-------------|---------------------|------------------------------------------------------|----------------------------------------------|-------|
| Vrijstaand     | 4      | 2,7         | 10,8                | 3                                                    | 12                                           | +1,2  |

*Parkeerbalans*

Parkeren kan in voldoende mate worden opgelost in het plan.

### *Duurzaamheidaspecten*

De gemeente Boekel heeft duurzaamheid hoog in het vaandel. De woningen in het plangebied zullen minimaal moeten voldoen aan 'nul op de meter' (NOM). In een Nul op de Meterwoning wordt het netto energiegebruik tot nul gereduceerd. Deze woning wekt behalve de gebouwgebonden energie ook de gebruikersgebonden energie zelf op. Dit kan door slim gebruik te maken van energiebesparende en energieopwekkende voorzieningen (bijvoorbeeld door het gebruik van zonnepanelen, warmtepompen of zonneboilers). Ook zal een hoge isolatiewaarde nodig zijn om de NOM-norm te halen.

Door klimaatverandering neemt de kans op stortbuien en langdurige neerslag toe. Neerslag (hemelwater) stroomt vanaf verhard oppervlak (zoals bestrating) naar de openbare riolering. De openbare riolering moet het afstromende hemelwater van veel gebouwen en verharding verwerken. De capaciteit van het riool is bij zo'n forse regenbui niet altijd toereikend. Als de riolering het aanbod van hemelwater niet meer aan kan, kan dit tot ernstige wateroverlast leiden en tot schade aan gebouwen of infrastructuur.

De gemeente wil dit soort situaties zo veel mogelijk voorkomen. Daarom is in de regels een vergunningplicht opgenomen voor het aanbrengen van verharding indien het verhard oppervlak (oppervlak waarop bouwwerken of verharding aanwezig zijn) meer dan 50-60% van het totale perceeloppervlak bedraagt (het percentage is afhankelijk van de perceelsgrootte). De omgevingsvergunning wordt alleen verleend als goedkeuring gegeven is door een waterspecialist en de kans op wateroverlast niet toeneemt.

De initiatiefnemer kan hiervoor zorgen door de neerslag, die op de verharding valt, op eigen terrein te verwerken. Dit kan bijvoorbeeld door het ingraven van infiltratiekratten of een grindbed of het aanleggen van een verdiept gedeelte in de tuin. Bij het berekenen van het bergende volume van een grindbed moet rekening worden gehouden met het volume dat het grind zelf inneemt. Het bevoegd gezag kan bij het verlenen van de vergunning een voorschrift over de aanleg en instandhouding van waterberging opnemen. In dat voorschrift zal het bevoegd gezag aangeven hoe groot de waterberging moet zijn en op welke manier deze kan worden ingericht. Het afstromende hemelwater zal in een waterberging opgevangen moeten worden.

# <span id="page-20-0"></span>**3 Beleidsaspecten**

In dit hoofdstuk wordt kort ingegaan op de beleidsaspecten die van toepassing zijn op de beoogde ontwikkeling.

# <span id="page-20-1"></span>**3.1 Provinciaal en regionaal beleid**

### **3.1.1 Provinciale structuurvisie**

De provincie geeft in de structuurvisie de hoofdlijnen van het ruimtelijk beleid tot 2025 (met een doorkijk naar 2040). De visie is bindend voor het ruimtelijk handelen van de provincie. Het is de basis voor de wijze waarop de provincie de instrumenten inzet die de Wet ruimtelijke ordening biedt. De visie geeft een ruimtelijke vertaling van de opgaven en doelen uit de Agenda van Brabant. Daarnaast ondersteunt de structuurvisie het beleid op andere provinciale beleidsterreinen, zoals het economisch-, mobiliteits-, sociaal-, cultureel-, milieu- en natuurbeleid.

Op 19 maart 2014 trad de Structuurvisie ruimtelijke ordening 2014 in werking. Dit is een actualisatie van de visie die in 2010 werd vastgesteld. Op de Structurenkaart van de structuurvisie is het plangebied op de kaart stedelijke structuur aangeduid als 'Kernen in het landelijk gebied'.

*Uitsnede Structurenkaart Structuurvisie 2010-partiële herziening 2014, plangebied globaal omlijnd (Bron: Provincie Noord-Brabant, Verordening ruimte Noord-Brabant, 2014)* 

In de Structuurvisie is het volgende opgenomen over de kernen in het landelijk gebied. Brabant heeft de ambitie zich te ontwikkelen tot een top kennis- en innovatieregio op Europees niveau. Daarvoor is agglomeratiekracht nodig maar Brabant wil zijn stedelijk gebied niet laten uitgroeien tot een klassieke metropool. De provincie vindt het daarom belangrijk dat er verschil blijft tussen de steden en de kernen in het landelijk gebied. De provincie wil dat er verschillende kwaliteiten worden ontwikkeld voor wonen en werken rond de steden en in het landelijk gebied. Om zo bij te dragen aan een onderscheidend leef- en vestigingsklimaat ter versterking van de kenniseconomie in Brabant. Het op peil houden van het voorzieningenniveau is daarbij een belangrijk aandachtspunt. De fysieke leefomgeving levert een bijdrage aan de gezondheid, bijvoorbeeld door goed toegankelijke voorzieningen, een groene leefomgeving, water, een veilige infrastructuur en biedt ruimte voor vrijetijdsbesteding.

In het landelijk gebied bieden vitale kernen landelijke en meer kleinschalige woon- en werkmilieus. Ontwikkelingen voor wonen, werken en voorzieningen zijn gericht op de eigen behoefte. De leefbaarheid is een belangrijk aandachtspunt. Samen met de bewoners wordt gezocht naar mogelijkheden om gemeenschappelijke voorzieningen voor de kernen te behouden. In de kernen in het landelijk gebied hanteert de provincie als uitgangspunt dat er alleen voorzieningen worden gevestigd die qua aard, schaal en functie passen. Dit zijn voorzieningen met een lokaal verzorgingsgebied.

### *Conclusie*

Het voorliggend initiatief past in schaal en aard bij de kern Boekel. De woningen in het plangebied voorzien in een lokale behoefte en dragen bij aan het op peil houden van het voorzieningenniveau in een kern in het landelijk gebied. Hiermee draagt het initiatief bij aan de ambities in de Structuurvisie.

### **3.1.2 Omgevingsvisie Noord-Brabant**

De nieuwe Omgevingswet bundelt de wetten en regels voor ruimte, wonen, infrastructuur, milieu, natuur, cultureel erfgoed en water. En regelt zo het beheer en de ontwikkeling van de fysieke leefomgeving. Vooruitlopend hierop heeft de Provincie Noord-Brabant alvast een provinciale Omgevingsvisie gemaakt welke op 14 december 2018 is vastgesteld.

De omgevingsvisie bevat de belangrijkste ambities voor de fysieke leefomgeving voor de komende jaren. De basisopgave voor de provincie is: 'werken aan veiligheid, gezondheid en omgevingskwaliteit'. Hierbij heeft de provincie als doel gesteld voor de middellange termijn, 2030: Brabant heeft een aanvaardbare leefomgevingskwaliteit doordat wij voor alle aspecten voldoen aan de wettelijke normen. Voor de lange termijn, 2050, wil men een goede leefomgevingskwaliteit hebben door op alle aspecten beter te presteren dan wettelijk als minimumniveau is bepaald.

De Omgevingsvisie bevat geen sectorale beleidsdoelen. De concrete doelen, voor bijvoorbeeld natuur, water, veiligheid, milieu, mobiliteit en ruimtelijke kwaliteit, staan nu nog in de bestaande plannen van de provincie (PMWP, Structuurvisie RO, BRUG, PVVP). Grote delen van die beleidsplannen horen vanuit het systeem van de Omgevingswet straks (soms verplicht) thuis in een programma zoals het natuurbeheerplan en het waterprogramma. De komende tijd wordt dit sectorale beleid afgestemd op de Omgevingsvisie en al dan niet uitgewerkt in de programma's en/of omgevingsverordening.

### *Conclusie*

Met onderhavige ontwikkeling worden drie nieuwe woningen toegevoegd aan een kern in het landelijk gebied. De nieuw te bouwen woningen voldoen aan de minimale eisen ten aanzien van duurzaamheid, zoals gasloos bouwen. De Omgevingsvisie Noord-Brabant vormt geen belemmering voor voorliggend initiatief.

### **3.1.3 Interim omgevingsverordening Noord-Brabant (IOV)**

Naast één omgevingsvisie moet de provincie vanuit de Omgevingswet ook één omgevingsverordening vaststellen voor haar grondgebied. In de omgevingsvisie staat wat de provincie wil bereiken en wat ze wil doen om dat te bereiken. Soms vraagt dat om een nadere uitwerking van beleid en maatregelen in een (beleids)programma, soms zijn er regels nodig om de ambities te realiseren.

Net zoals de Omgevingswet een groot aantal wetten vervangt, zo vervangt de Brabantse Omgevingsverordening een aantal provinciale verordeningen. De Omgevingsverordening vervangt onder andere de Provinciale milieuverordening, de Verordening natuurbescherming, de Verordening Ontgrondingen, de Verordening ruimte, de Verordening water en de Verordening wegen. In de Omgevingsverordening staan regels voor burgers en bedrijven, dit zijn zogenaamde algemene regels voor activiteiten. Deze algemene regels geven bijvoorbeeld ook aan of er een vergunning nodig is. Maar ook voor bestuursorganen van de overheid, dit zijn zogenaamde instructieregels. Met deze regels kan de provincie een opdracht geven aan gemeenten over onderwerpen die zij in het omgevingsplan moeten opnemen of aan het Waterschap over de manier waarop ze hun taken uitvoeren.

Om straks als de Omgevingswet in werking treedt echt klaar te zijn, maakt de provincie eerst een Interim Omgevingsverordening. Deze Interim omgevingsverordening voegt de bestaande regels over de fysieke leefomgeving zoveel mogelijk samen in één verordening en is beleidsneutraal. Doordat de Omgevingswet volgens huidige planning pas op 1 juli 2022 in werking treedt, kan er nog geen invulling worden gegeven aan deze wet. De Provinciale Staten heeft de Interim omgevingsverordening in oktober 2019 vastgesteld.

Vóór de inwerkingtreding van de Omgevingswet wordt de definitieve Omgevingsverordening vastgesteld. Daarin worden zowel aanpassingen vanwege de Omgevingswet meegenomen, als ook beleidswijzigingen gebaseerd op programma's. Uitgaande van de huidige planning van de Omgevingswet wordt de definitieve Omgevingsverordening in oktober 2021 vastgesteld. De omgevingsverordening treedt gelijk met de Omgevingswet op 1 juli 2022 in werking.

*Uitsnede kaart Instructieregels gemeenten: stedelijke ontwikkeling en erfgoed, Interim omgevingsverordening Noord-Brabant, plangebied globaal omlijnd (bron: Provincie Noord-Brabant)*

De woningen in het voorliggende plan zijn geprojecteerd in de structuur 'Landelijke kern'.

### *Landelijke kern*

Voor alle ontwikkelingen van een locatie voor wonen, werken of voorzieningen binnen Stedelijk gebied moet in het bestemmingsplan een onderbouwing opgenomen worden dat de ontwikkeling past binnen de regionale afspraken en het een duurzame stedelijke ontwikkeling is. Ten aanzien van een duurzame ontwikkeling is in de Interim omgevingsverordening Noord-Brabant het volgende opgenomen:

Een duurzame stedelijke ontwikkeling voor wonen, werken of voorzieningen:

- a. Bevordert een goede omgevingskwaliteit met een veilige en gezonde leefomgeving;
- b. Bevordert zorgvuldig ruimtegebruik, waaronder de transformatie van verouderde stedelijke gebieden;
- c. Geeft optimaal invulling aan de mogelijkheden voor productie en gebruik van duurzame energie;
- d. Houdt rekening met klimaatverandering, waaronder het tegengaan van hittestress en voldoende ruimte voor de opvang van water;
- e. Geeft optimaal invulling aan de mogelijkheden voor duurzame mobiliteit;
- f. Draagt bij aan een duurzame, concurrerende economie.

### *Conclusie*

De woningen in het voorliggende plan zijn geprojecteerd in de structuur 'Landelijke kern'. De bebouwingsstructuur sluit aan op de structuur van de kern Boekel.

Bij de nieuwe invulling is nadrukkelijk gezocht naar een zorgvuldige indeling in verband met het karakter van de locatie en de ligging aan de rand van het gebied 'Landelijke kern'. De bestaande groenstructuren blijven behouden en zullen worden uitgebreid op de nieuwe perceelsgrenzen. Hiermee wordt de nieuwe bebouwing voorzien van een groene omlijsting. Door de ruime percelen kan water goed opgevangen worden in het plan. Er zullen geen extra wegen aangelegd worden in het plangebied.

'Zorgvuldig ruimtegebruik' geldt als basisprincipe van de Interim omgevingsverordening en is opgenomen vanuit de zorg voor een goede omgevingskwaliteit. Dat betekent dat een stedelijke ontwikkeling voor wonen, werken of voorzieningen in beginsel plaatsvindt binnen Stedelijk gebied en dat de ruimte binnen Stedelijk gebied zo goed als mogelijk wordt benut. Vanuit de ladder voor verstedelijking die in het besluit ruimtelijke ordening is opgenomen gelden daarom ook voorwaarden. De Laddertoets is opgenomen in paragraaf 3.3.

De gehele ontwikkeling kan gerealiseerd worden binnen de grenzen van het 'Stedelijk Gebied'.

In paragraaf 3.1.5 van voorliggende toelichting wordt ingegaan op de regionale afspraken met betrekking tot woningbouw. Uit deze paragraaf blijkt dat het plan past binnen de afspraken die op regionaal niveau zijn gemaakt.

Naast bovenstaande is in het bestemmingsplan rekening gehouden met de gevolgen van de beoogde ruimtelijke ontwikkeling voor de in het plan begrepen gronden en de naaste omgeving, waaronder de bodemkwaliteit, de waterhuishouding, de ecologische waarden en andere relevante milieuaspecten. De verantwoording hiervan bevindt zich in hoofdstuk 4 van voorliggend bestemmingsplan. De ontwikkeling is derhalve passend binnen de regels van de Interim omgevingsverordening Noord-Brabant.

### **3.1.4 De bevolkings- en woningbehoefteprognose Noord-Brabant, Actualisering 2020**

In 2020 heeft de Provincie Noord-Brabant haar bevolkings- en woningbehoefteprognose geactualiseerd. Om goed zicht te houden op de demografische ontwikkelingen actualiseert de provincie regelmatig haar prognoses, gemiddeld eens in de 3 jaar. Zo bestaat steeds een actueel beeld van de veranderingen in de omvang en samenstelling van de Brabantse bevolking, evenals van de effecten hiervan op 'het wonen'.

### *Bevolkingsgroei in Brabant*

De Brabantse bevolking groeit tot 2050 nog met bijna 280.000 mensen, tot ruim 2,84 miljoen inwoners. Tegen het midden van de jaren '30 krijgen de landelijke gebieden als geheel te maken met (geringe) bevolkingskrimp. In het stedelijk gebied blijft de bevolking doorgroeien, al neemt de groei ook hier af.

In de bevolkings- en woningbehoefteprognose Noord-Brabant is aangegeven dat het de verwachting is dat de bevolkingsomvang van de gemeente Boekel zal toenemen met 375 bewoners in de periode 2020-2030.

| Provincie Noord-Brabant                                                                         |        |        |        |        |        |  |  |  |
|-------------------------------------------------------------------------------------------------|--------|--------|--------|--------|--------|--|--|--|
| Indicatie bevolkingsomvang, 2020-2040                                                           |        |        |        |        |        |  |  |  |
| Bron: 'De bevolkings- en woningbehoefteprognose Noord-Brabant, actualisering 2020' (sept. 2020) |        |        |        |        |        |  |  |  |
|                                                                                                 |        |        |        |        |        |  |  |  |
| Totalen per gemeente, 2020-2040                                                                 |        |        |        |        |        |  |  |  |
|                                                                                                 | 2020   | 2025   | 2030   | 2035   | 2040   |  |  |  |
| Boekel                                                                                          | 10.785 | 10.980 | 11.160 | 11.220 | 11.150 |  |  |  |

*Indicatie bevolkingsomvang, 2020-2040 (Bron: 'De bevolkings- en woningbehoefteprognose Noord-Brabant, actualisering 2020' (sept. 2020))*

Naast de te verwachten bevolkingsgroei is er trendmatig sprake van gezinsverdunning. Hierdoor stijgt de behoefte aan het aantal benodigde wooneenheden eveneens. Het aantal huishoudens zal volgens de prognose stijgen met 285 woningen tussen 2020 en 2030.

| Provincie Noord-Brabant                                                                         |       |       |       |       |       |  |  |  |
|-------------------------------------------------------------------------------------------------|-------|-------|-------|-------|-------|--|--|--|
| Indicatie totaal aantal huishoudens, 2020-2040                                                  |       |       |       |       |       |  |  |  |
| Bron: 'De bevolkings- en woningbehoefteprognose Noord-Brabant, actualisering 2020' (sept. 2020) |       |       |       |       |       |  |  |  |
|                                                                                                 |       |       |       |       |       |  |  |  |
| Totalen per gemeente, 2020-2040                                                                 |       |       |       |       |       |  |  |  |
|                                                                                                 | 2020  | 2025  | 2030  | 2035  | 2040  |  |  |  |
| Boekel                                                                                          | 4.240 | 4.395 | 4.525 | 4.605 | 4.600 |  |  |  |

*Indicatie totaal aantal huishoudens, 2020-2040 (Bron: 'De bevolkings- en woningbehoefteprognose Noord-Brabant, actualisering 2020' (sept. 2020))*

### *Ontwikkeling van de Brabantse woningvoorraad*

De komende jaren wacht Brabant nog een behoorlijke woningbouwopgave. Tot 2030 zal de woningvoorraad nog met 120.000 woningen moeten toenemen, oftewel zo'n 12.000 woningen per jaar. Dit om de verwachte groei van het aantal huishoudens op te kunnen vangen en bestaande woningtekorten terug te dringen. Regionaal zijn er grote en toenemende verschillen in groei van de woningvoorraad. De groei concentreert zich in stedelijke gebieden.

In de prognose van de provincie is aangegeven dat de indicatieve toename van de woningvoorraad in Boekel 390 woningen bedraagt in de periode 2020-2030.

| Provincie Noord-Brabant                                                                          |       |       |       |       |       |  |  |  |
|--------------------------------------------------------------------------------------------------|-------|-------|-------|-------|-------|--|--|--|
| Indicatie omvang woningvoorraad, 2020-2040                                                       |       |       |       |       |       |  |  |  |
| Bron: 'De bevolkings- en woningbehoefteprognose Noord-Brabant, actualisering 2020' (sept. 2020)  |       |       |       |       |       |  |  |  |
|                                                                                                  |       |       |       |       |       |  |  |  |
| Totalen per gemeente, 2020-2040                                                                  |       |       |       |       |       |  |  |  |
|                                                                                                  | 2020  | 2025  | 2030  | 2035  | 2040  |  |  |  |
| Boekel                                                                                           | 4.250 | 4.460 | 4.640 | 4.770 | 4.770 |  |  |  |
| Tahal 2: Indicatio omvana waninguoaraad, 2020 2010/07/01/2019 11:00 pm panahahaaftaaraanaa Maard |       |       |       |       |       |  |  |  |

*Tabel 3: Indicatie omvang woningvoorraad, 2020-2040 (Bron: 'De bevolkings- en woningbehoefteprognose Noord-Brabant, actualisering 2020' (sept. 2020))*

### *Conclusie*

De toevoeging van de geprojecteerde drie woningen in het plangebied draagt bij aan de groei van het aantal woningen dat noodzakelijk is om de woningbehoefte op te vangen.

### **3.1.5 Regionale Agenda Wonen (RAW)**

De Regionale Agenda Wonen (RAW-A) van de regio Noordoost-Brabant uit december 2016 gaat in op de regionaal afgestemde woningbouwopgave van de Regio Noordoost Brabant. In dit deel A zijn de (kwantitatieve) regionale woningbouwafspraken opgenomen, zoals deze jaarlijks op grond van de Verordening ruimte dienen te worden gemaakt.

### *De ontwikkeling van de woningvoorraad in Noordoost Brabant 2016*

De groei van de woningvoorraad wordt in belangrijke mate bepaald door de nieuwbouw van woningen. In 2016 is in de Regionale Agenda Wonen aangegeven dat in de Regio Noordoost-Brabant, voor de periode 2016-2015, de groei van de woningvoorraad met ca. 1.000 woningen per jaar achterblijft bij de benodigde groei om te kunnen voorzien in de woningbehoefte (op basis van de woningbehoefte zoals deze in de provinciale Bevolkings- en woningbehoefteprognose 2014 is geprognosticeerd). In 2016 was de prognose dat er in de periode 2016 t/m 2025, in Boekel 590 extra woningen benodigd waren waarvan er 320 waren opgenomen in plannen.

### *Actuele ontwikkelingen*

In september van 2020 zijn de nieuwe woningbouwprognoses van de provincie Noord-Brabant gepubliceerd. Hierin is aangegeven dat er voor de periode tot 2040 390 woningen nodig zijn in Boekel om in de woningbouwbehoefte te kunnen voorzien (zie ook 3.1.4).

### *Conclusie*

Op basis van de woningbouwprognose van de provincie kan geconcludeerd worden dat in Boekel behoefte is aan ca 390 extra woningen. In het voorliggende plan worden maximaal drie woningen toegevoegd aan de woningvoorraad van Boekel. Hiermee sluit het initiatief goed aan bij de Regionale Agenda Wonen (RAW).

# <span id="page-25-0"></span>**3.2 Gemeentelijk beleid**

### **3.2.1 Structuurvisie Boekel**

Op 13 oktober 2011 heeft de gemeenteraad van Boekel de 'Structuurvisie Boekel' vastgesteld. De Structuurvisie legt op hoofdlijnen vast wat de kenmerken en hoofdfuncties van gebieden zijn. Het geeft de richting aan van de gewenste ruimtelijke ontwikkelingen in de gemeente Boekel.

### *Visie op hoofdlijnen: Wonen*

In de Structuurvisie Boekel is aangegeven dat Boekel een gemeente wil zijn met een eigen identiteit; een zelfstandige gemeente met een voorzieningenaanbod dat voorziet in de behoeftes van de eigen inwoners. Boekel wil bouwen voor de eigen woningbehoefte. Men wil de inwoners van Boekel graag in de gemeente houden. Een belangrijke taak voor de gemeente is dan ook om te voorzien in voldoende woningen voor verschillende doelgroepen. Dit kan zowel op inbreidings- als op uitbreidingslocaties.

### *Ruimtelijk Casco*

Onderdeel van de structuurvisie is het Ruimtelijk Casco. Het Ruimtelijk Casco betreft de toekomstvisie voor de gemeente Boekel. Deze visie formuleert het ontwikkelingskader en droombeeld voor de lange termijn en biedt het casco voor concrete projecten en plannen. Het is een afwegingskader, maar tegelijkertijd ook een inspiratiekader voor ruimtelijke ontwikkelingen. Het Ruimtelijk Casco bestaat uit een kaartbeeld en toelichting. Deze twee zijn nadrukkelijk aan elkaar gekoppeld. De toelichting kan beschouwd worden als een uitgeschreven legenda, waarbij per legenda-eenheid staat beschreven waar het element betrekking op heeft en welke ruimtelijke strategie erbij hoort. Het plangebied is gelegen binnen de zone 'Woongebied'.

### *Woongebied*

In het Ruimtelijk Casco is voor de zone woongebied het volgende opgenomen: 'De bebouwde kommen van Boekel, Venhorst en Huize Padua vervullen een belangrijke rol voor het accommoderen van de nieuwe ruimtevraag. Herstructurerings- en intensiveringsprocessen zijn in beginsel overal binnen het bestaand woongebied mogelijk. Uiteraard moet hierbij worden aangesloten op de kwaliteiten en mogelijkheden van dat woongebied. De duidelijke structuur en de variatie van de verschillende buurten en wijken dienen behouden te blijven en waar mogelijk versterkt te worden. Waardevolle open plekken (bijvoorbeeld groengebieden in de bebouwde kom) dienen vrij te blijven van bebouwing. Indien sprake is van verweving van de bebouwing met het omliggende landschap (bijvoorbeeld aan de randen van de dorpen) dient dit karakter te worden behouden en, zo mogelijk, te worden versterkt.

*Uitsnede Structuurvisie Boekel-Ruimtelijk Casco, plangebied wit omlijnd (Bron: Structuurvisie Boekel, 2011, Croonen Adviseurs)*

### *Conclusie*

Het initiatief voorziet in woningen waaraan behoefte is in de kern Boekel. De nieuwbouw past in maat en schaal in de omgeving en er wordt op een dorpse manier gebouwd. Daarnaast gaan de ontwikkelingen samen met een groene inpassing van de nieuwe woningen. Hierdoor ontstaat een zachte overgang naar het buitengebied ten westen van de planlocatie. Hiermee sluit het initiatief goed aan bij de structuurvisie Boekel.

### **3.2.2 Strategische visie gemeente Boekel; Gastvrij & actief naar 2030**

In oktober 2016 is de strategische visie 'Gastvrij & Actief naar 2030' vastgesteld. De visie is de leidraad bij het bepalen van de koers van het gemeentebeleid. Hierbij is een integrale aanpak van wonen, werken en leven het uitgangspunt.

Het streven is een leefbaar, veilig, gezond en groen Boekel, waar het echt prettig wonen is en voldoende gebouwd wordt voor jong en oud. Deze missie is in de visie geconcretiseerd in een aantal streefbeelden. De streefbeelden geven een omschrijving van hoe Boekel er in 2030 wenselijk uitziet. Hieronder zijn de relevante onderdelen uit de beschreven streefbeelden beschreven. In paragraaf 3.1.4 en 3.1.5 is ingegaan op de kwantitatieve aspecten van het wonen in Boekel.

### *Streefbeeld Wonen*

De gemeente Boekel wil op de eerste plaats haar eigen bevolkingsgroei opvangen en ruimte bieden voor voldoende woningen. Een zekere groei in het aantal woningen is ook nodig om het woningaanbod optimaal af te stemmen op de diverse doelgroepen. Daarnaast zorgt de afname van het gemiddeld aantal bewoners per woning ook voor extra druk op de woningmarkt. Hierbij is aangetekend, dat de woningbouwproductie is opgehoogd in verband met een taakstelling voor de huisvesting van statushouders en vluchtelingen. Voor een deel van deze woningen is plancapaciteit aanwezig. Voor de resterende behoefte wordt onderzoek gedaan naar nieuwe locaties en uitbreiding van bestaande locaties. In eerste instantie wordt gezocht naar inbreidingslocaties, maar het moeten benutten van uitbreidingslocaties wordt niet uitgesloten.

### *Conclusie*

Het voorliggende initiatief betreft de toevoeging van maximaal drie woningen binnen stedelijk gebied. Het initiatief sluit hiermee goed aan op de strategische visie.

### **3.2.3 Woningbehoefteonderzoek gemeente Boekel (2019, actualisatie 2021)**

Door Companen is in 2019 een onderzoek afgerond naar de woningbehoefte in de gemeente Boekel (Woningbehoefteonderzoek gemeente Boekel, 22 januari 2019). In 2021 is de marktanalyse geactualiseerd (Actualisatie marktanalyse 2021, Companen, 10 februari 2021). In deze onderzoeken is een aanzet tot een woningbouwprogramma gegeven. Tevens is in de actualisering marktanalyse ingegaan op het verschil in de bevolkingsprognoses van 2017 en 2020.

### *Bevolkingsprognose 2017 en 2020*

Er zijn duidelijke verschillen tussen de provinciale prognose uit 2017 en uit 2020. Ten eerste is er een verschil in het startjaar. In de prognose uit 2017 lag het aantal geprognosticeerde inwoners bijna 200 personen lager dan het feitelijke aantal inwoners in 2020 in de gemeente Boekel (10.785 personen). Met andere woorden: het aantal inwoners is sterker toegenomen dan in de prognose uit 2017 becijferd is. Daarnaast valt op dat de groei van het aantal personen in de prognose uit 2017 hoger is dan uit de prognose uit 2020 blijkt.

- De provinciale prognose uit 2017 gaat in de periode 2020-2040 uit van een groei van +405 inwoners.
- De provinciale prognose uit 2020 gaat in dezelfde periode uit van een groei van +365 inwoners.

In de doorrekening wordt rekening gehouden met een binnenlands migratiesaldo van 0. Terwijl in de afgelopen tien jaar sprake was van een positief migratiesaldo. Dit geldt zowel voor de korte termijn (2015-2020) als de lange termijn (2010-2020). Op basis hiervan concluderen we dat de input met betrekking tot het migratiesaldo sterk afwijkt van de feitelijke ontwikkeling in de afgelopen jaren.

### *Huishoudensprognose*

De verschillen tussen beide prognoses qua huishoudensontwikkeling zijn minder groot. De prognose van 2020 gaat uit van een groei van +355 huishoudens in de periode tot 2030. De prognose uit 2017 laat een vergelijkbaar beeld zien.

Vanwege de onzekerheden die samenhangen met de ontwikkeling van het migratiesaldo is er een aanvullend scenario uitgewerkt die beter aansluit bij de feitelijke migratieontwikkeling van de afgelopen jaren. Dit scenario kan worden gezien als een trendscenario op basis van de ontwikkeling in de afgelopen jaren. De input voor het migratiesaldo is afgeleid op basis van ontwikkelingen uit het verleden en ziet er als volgt uit:

In scenario Trend wordt in de periode tot 2030 gerekend met een binnenlands migratiesaldo van +60 personen per jaar. Dit komt overeen met het gemiddelde binnenlands migratiesaldo in de periode 2010 tot en met 2019. In de periode vanaf 2030 is het uitgangspunt dat het binnenlands migratiesaldo gelijk afneemt naar 0. Voor het geboortesaldo en het buitenlands migratiesaldo zijn de uitgangspunten van de provinciale prognose gehanteerd.

### *Verwachte ontwikkeling bevolking Trendscenario*

In de onderstaande tabel zijn de resultaten weergegeven van het Trendscenario. De verwachting is dat bij een binnenlands migratiesaldo van 60 personen per jaar het aantal inwoners van de gemeente Boekel met ruim 950 personen toeneemt.

|                    | 2020   | 2025   | 2030   | 2035   | 2040   | 2020- | 2030- |
|--------------------|--------|--------|--------|--------|--------|-------|-------|
|                    |        |        |        |        |        | 2030  | 2040  |
| Prognose 2020      | 10.785 | 10.980 | 11.160 | 11.220 | 11.150 | +375  | -10   |
| Trendscenario 2020 | 10.785 | 11.280 | 11.740 | 11.890 | 11.820 | +955  | +80   |

*Ontwikkeling bevolking o.b.v. Trendscenario, 2020-2040, Bron: Provincie Noord-Brabant 2020, bewerking Companen*

Door de vergijzing verandert de samenstelling van de bevolking. In de komende tien jaar neemt het aantal 65-plussers toe en dan met name de groep van 75 jaar en ouder.

### *Verwachte ontwikkeling huishoudens Trendscenario*

Het aantal huishoudens in het Trendscenario is berekend op basis van dezelfde ontwikkeling van het aantal personen per huishouden als in de provinciale prognose. Hierbij geldt dat het aantal personen per huishoudens daalt van 2,59 in 2020 naar 2,42 in 2040. Samengevat ziet de ontwikkeling van het aantal huishoudens er in het Trendscenario als volgt uit. Het aantal huishoudens neemt toe met +590 in de periode tot 2030. Dit zijn 235 huishoudens meer ten opzichte van de provinciale prognose

|                    | 2020  | 2025  | 2030  | 2035  | 2040  | 2020- | 2030- |
|--------------------|-------|-------|-------|-------|-------|-------|-------|
|                    |       |       |       |       |       | 2030  | 2040  |
| Prognose 2020      | 4.170 | 4.395 | 4.525 | 4.605 | 4.600 | +355  | +75   |
| Trendscenario 2020 | 4.170 | 4.515 | 4.760 | 4.880 | 4.875 | +590  | +115  |

*Ontwikkeling huishoudens o.b.v. Trendscenario, 2020-2040, Bron: Provincie Noord-Brabant 2020, bewerking Companen*

De vergrijzing van de bevolking is ook terug te zien in de ontwikkeling van het aantal huishoudens naar samenstelling.

### *Verwachte ontwikkeling woningvoorraad Trendscenario*

Op dezelfde wijze is de vertaling gemaakt naar de verwachte ontwikkeling van de woningbehoefte. Hierbij is rekening gehouden met inloop van het woningtekort en de benodigde leegstand om te kunnen verhuizen (frictieleegstand). In het Trendscenario is de woningbehoefte in de periode 2020-2030 geraamd op +630 woningen.

|                     | 2020  | 2025  | 2030  | 2035  | 2040  | 2020- | 2030- |
|---------------------|-------|-------|-------|-------|-------|-------|-------|
|                     |       |       |       |       |       | 2030  | 2040  |
| Prognose 2020       | 4.250 | 4.460 | 4.640 | 4.770 | 4.770 | +390  | +130  |
| Scenario 1: mig +60 | 4.250 | 4.580 | 4.880 | 5.055 | 5.055 | +630  | +175  |

*Ontwikkeling woningvoorraad o.b.v. Trendscenario, 2020-2040, Bron: Provincie Noord-Brabant 2020, bewerking Companen*

### *Advies ten aanzien van de prognoses*

Het is realistisch om te veronderstellen dat het binnenlands migratiesaldo op korte termijn hoger ligt dan het uitgangspunt dat is gehanteerd in de provinciale prognose. Op dit moment sluit het Trendscenario op korte termijn daarom het meest aan bij de huidige verwachtingen. Dit betekent ook dat de huidige marktvraag hoger uitvalt dan becijferd in de provinciale prognose. Gelet op het feit dat migratiebewegingen grillig verlopen is het overigens geen garantie dat er in de komende jaren sprake zal blijven van een constant hoge instroom. Dit is mede afhankelijk van de bouwbouwproductie in omliggende gemeenten (zoals bijvoorbeeld in Gemert-Bakel en Uden). Daarom strekt het tot de aanbeveling om de migratiebewegingen en nieuwbouwproductie te blijven monitoren. En daar ook het bouwprogramma op af te blijven stemmen.

### *Conclusies analyse kwalitatieve woningvraag en het feitelijk verhuisgedrag*

Op basis van de analyse van de kwalitatieve woningvraag en het feitelijk verhuisgedrag heeft Companen de volgende conclusies getrokken:

- Het nieuwbouwprogramma zal een huur/koopverhouding moeten hebben die in de buurt komt van de verhouding in de huidige woningvoorraad.
- In het huurdeel van het nieuwbouwprogramma moet vooral accent gelegd worden op appartementen voor alle kleine huishoudens en op grondgebonden gelijkvloerse woningen voor senioren. Voor eengezinswoningen in de sociale huursector (circa 5%) en voor vrije sectorhuurwoningen (circa 10%) is een beperkte uitbreiding wenselijk.
- Zowel rijwoningen als tweekappers vervullen een belangrijke rol, vrijstaande woningen zijn van groot belang om gezinnen te binden en er zijn te weinig betaalbare koopappartementen aanwezig (ook voor starters).
- Het woningbouwprogramma moet ruimte bieden voor bijzondere projecten of woningtypen. Hierbij gaat het om bijzondere woonconcepten en vernieuwende ontwikkelvormen, zoals Collectief Particulier Opdrachtgeverschap (CPO), hofjeswonen voor ouderen of bijzondere doelgroepen, tiny houses, en meer. Ook blijkt vanuit de provinciale prognoses een toenemende behoefte aan concepten voor wonen met zorg, deels zullen deze ook in het reguliere programma gerealiseerd worden (bijvoorbeeld in de vorm van appartementen of grondgebonden nultredenwoningen).

### *Conclusie*

Het initiatief sluit goed aan bij de uitkomsten van het woningbehoefteonderzoek en de actualisatie van de marktanalyse.

Het voorliggende bestemmingsplan geeft ruimte aan maximaal drie extra (vrijstaande) woningen in de kern Boekel. Zowel in de prognose van de provincie als in het trendscenario gericht op de gemeente Boekel is er behoefte aan deze woningen. De locatie (aan de rand van het dorp) leent zich goed voor de plaatsing van vrijstaande woningen.

### **3.2.4 Woonvisie 2020-2030**

Door Companen is in 2019 de woonvisie 2020-2030 opgesteld in opdracht van de gemeente Boekel. Deze woonvisie is op 12 december 2019 vastgesteld.

### *Woningbouwopgave*

De gemeente legt de focus in de woonvisie bij enkele specifieke opgaven. De belangrijkste daarin is de grote woningbouwopgave voor de komende jaren. Een belangrijk deel daarvan wordt ingevuld op de uitbreidingslocatie De Burgt aan de noordoostzijde van Boekel. Maar ook op inbreidingslocaties zal gebouwd gaan worden. Om de juiste woningen te bouwen is een uitgebreid woningbehoeftenonderzoek uitgevoerd dat in de woonvisie uitgewerkt is naar een woningbouwprogramma. In de woonvisie is gesteld dat het belangrijk is dat de leefbaarheid en vitaliteit van de dorpen van de gemeente op peil blijft. Woningbouw kan daar een bijdrage aan leveren.

Voor de periode tot en met 2029 ligt er een opgave om de woningvoorraad in Boekel met ten minste 615 woningen uit te breiden om te kunnen voorzien in de grote woningvraag. Daarbij wil de gemeente vooral flexibel inspelen op de actuele marktvraag.

### *Flexibel ingericht woningbouwprogramma*

Om te voorzien in de kwalitatieve woningbehoefte geeft het recente uitgevoerde woningmarktonderzoek voor de eerstkomende jaren een goede indicatie van de marktsegmenten waar de gemeente aanbod in wil creëren. Op basis van deze analyse hanteert de gemeente

| een globaal woningbouwprogramma voor de invulling van haar woningbouwlocaties: |  |  |
|--------------------------------------------------------------------------------|--|--|
|--------------------------------------------------------------------------------|--|--|

| Categorie                                                                     |                | Type                                  | Aandeel |
|-------------------------------------------------------------------------------|----------------|---------------------------------------|---------|
| Huur                                                                          | Sociaal        | Grondgebonden                         | 5%      |
|                                                                               |                | Appartement / Grondgebonden nultreden | 15%     |
|                                                                               |                | Totaal                                | 20%     |
|                                                                               | Vrije sector   | Grondgebonden                         | 5%      |
|                                                                               |                | Appartement / Grondgebonden nultreden | 5%      |
|                                                                               |                | Totaal                                | 10%     |
|                                                                               | Subtotaal huur |                                       | 30%     |
| Koop                                                                          | Koop           | Rij- / Hoekwoning                     | 10%     |
|                                                                               |                | 2^1 kap                               | 15%     |
|                                                                               |                | Vrijstaand                            | 20%     |
|                                                                               |                | Appartement / Senioren grondgebonden  | 20%     |
|                                                                               | Subtotaal koop | 65%                                   |         |
| Vrije ruimte<br>T.b.v. bijzondere woonvormen (wonen & zorg, tiny houses e.d.) |                | 5%                                    |         |
| Totaal Woningbouwprogramma                                                    |                |                                       | 100%    |

*Gemeente Boekel. Richtinggevend woningbouwprogramma (Bron: Woningbehoeftenonderzoek Companen, 2018)*

Voor dit woningbouwprogramma geldt dat het als 'richtinggevend' gezien moet worden. In de loop der tijd zullen woonwensen veranderen op basis van nieuwe trends. Dan moet er voldoende ruimte zijn voor particulieren, ontwikkelaars en woningcorporaties om op deze nieuwe trends in de woningbehoefte in te spelen.

### *Zorgvuldig ruimtegebruik*

In haar Brabantse Agenda Wonen (2017) benadrukt de Provincie dat de woningbouwopgave met name op inbreidingslocaties gerealiseerd dient te worden. Op die manier blijft het groene buitengebied zoveel mogelijk gespaard. Daarbij benadrukt de Brabantse Agenda Wonen dat 'zorgvuldigheid boven zuinigheid gaat'. Dit houdt in dat als inbreiding te zeer ten koste gaat van groen en open ruimte binnen bestaand stedelijk gebied er geen sprake meer is van zorgvuldig ruimtegebruik, omdat te veel verdichting leidt tot een afname van klimaatadaptatie, volksgezondheid en een toename van hittestress. De gemeente Boekel kan zich in dat uitgangspunt volledig vinden. De kracht van de woongemeente Boekel bestaat juist uit het aantrekkelijke dorpse woonmilieu met groengebieden in de kern. Dit typerende karakter wil de gemeente behouden. Bovendien kunnen sommige marktsegmenten waar nu behoefte aan is niet of nauwelijks op inbreidingslocaties gerealiseerd worden. Met name als het gaat om realiseren van betaalbare woonruimte (bijvoorbeeld voor starters) zal het nodig zijn om - uiteraard zo zorgvuldig mogelijk - potentiële locaties aan de randen van de bebouwde kom te benutten.

### *Duurzame nieuwbouw*

In het landelijk Klimaatakkoord is als doel gesteld om in 2050 over een energie neutrale woningvoorraad te beschikken. Om dit te bereiken dienen nieuwbouwplannen sinds 1 juli 2018 volledig aardgasloos te zien. Vanaf 1 januari 2020 moet nieuwbouw aan de BENGeisen voldoen (Bijna Energieneutrale Gebouwen). De gemeente Boekel volgt deze landelijke normen.

### *Conclusie*

Het voorliggende bestemmingsplan geeft ruimte aan maximaal drie woningen in de kern Boekel. De nieuwbouwwoningen zullen moeten voldoen aan de landelijke normen met betrekking tot duurzaamheid. Het initiatief sluit hiermee goed aan bij de woonvisie 2020- 2030, alsmede op de Brabantse Agenda Wonen (2017) en het landelijke Klimaatakkoord. De Woonvisie vormt geen belemmering voor de voorliggende ontwikkeling.

# <span id="page-31-0"></span>**3.3 Toetsing aan Ladder voor duurzame verstedelijking**

Bij besluit van 28 augustus 2012 is de Ladder voor duurzame verstedelijking toegevoegd aan artikel 3.1.6 Besluit ruimtelijke ordening. De inwerkingtreding was op 1 oktober 2012. Op 1 juli 2017 is de gewijzigde (nieuwe) Ladder inwerking getreden.

De Ladder is onder andere van toepassing op woningbouwplannen die worden aangemerkt als nieuwe stedelijke ontwikkeling. Bij het bepalen of en hoe de Ladder moet worden toegepast, zijn de volgende aspecten van belang:

- [Is er sprake van een stedelijke ontwikkeling?](https://www.infomil.nl/onderwerpen/ruimte/ontwikkelingen/ladder-duurzame/handreiking-ladder/wonen/#hc5e7a79b-af63-46af-bacb-b9548e1127b9)
- [Is de stedelijke ontwikkeling nieuw?](https://www.infomil.nl/onderwerpen/ruimte/ontwikkelingen/ladder-duurzame/handreiking-ladder/wonen/#h0c782725-759a-4680-bb4e-8daba5929918)
- [Wat is het ruimtelijk verzorgingsgebied?](https://www.infomil.nl/onderwerpen/ruimte/ontwikkelingen/ladder-duurzame/handreiking-ladder/wonen/#h242d5943-cb46-4f5d-9b6f-80136165177f)
- Is er behoefte aan de [voorgenomen ontwikkeling?](https://www.infomil.nl/onderwerpen/ruimte/ontwikkelingen/ladder-duurzame/handreiking-ladder/wonen/#h5f7097f5-e20e-44ec-a9cd-684b5db19aa7)
- [Ligt de ontwikkeling in bestaand stedelijk gebied?](https://www.infomil.nl/onderwerpen/ruimte/ontwikkelingen/ladder-duurzame/handreiking-ladder/wonen/#hdca15c70-96ff-4198-b992-a9ce8339961b)

Hieronder zijn deze aspecten voor het voorliggende initiatief beschreven.

### *Is er sprake van een stedelijke ontwikkeling?*

Of er sprake is van een stedelijke ontwikkeling wordt bepaald door de aard en omvang van die ontwikkeling, in relatie tot de omgeving. Voor wonen geldt, dat voor woningbouwlocaties [vanaf twaalf woningen](https://www.infomil.nl/onderwerpen/ruimte/ontwikkelingen/ladder-duurzame/handreiking-ladder/buttons/kopie-jurisprudentie/#h407f804a-0710-4936-be65-6117cbfc4c38) sprake is van een stedelijke ontwikkeling die Ladderplichtig is.

Het initiatief betreft de toevoeging van maximaal drie woningen. Op basis van het bovenstaande kan geconcludeerd worden dat er geen sprake is van een stedelijke ontwikkeling die Ladderplichtig is. Dit betekent dat in voorliggend bestemmingsplan niet verder aan de Ladder hoeft te worden getoetst.

### *Conclusie*

De Ladder is niet van toepassing op dit initiatief.

# <span id="page-32-0"></span>**4 (Milieu)Planologische aspecten**

Bij het opstellen van een bestemmingsplan is het verplicht om inzicht te bieden in de relevante planologische en milieuhygiënische aspecten. In dit hoofdstuk is een verantwoording voor deze aspecten opgenomen.

# <span id="page-32-1"></span>**4.1 Archeologie**

Bij de opstelling en uitvoering van ruimtelijke plannen moet rekening gehouden worden met bekende archeologische waarden en de te verwachten archeologische waarden. Het uitgangspunt hierbij is dat het archeologisch erfgoed moet worden beschermd op de plaats waar het wordt aangetroffen. Gezien dit uitgangspunt moeten, in het geval van voorgenomen ruimtelijke ontwikkelingen in gebieden met een hoge verwachtingswaarde voor archeologisch erfgoed, de archeologische waarden door middel van een vooronderzoek in kaart worden gebracht.

*Uitsnede Archeologische beleidskaart Gemeente Boekel, plangebied wit omlijnd (Bron: Archeologische beleidskaart Gemeente Boekel, 2014, ArchAeO)*

De onderzoekslocatie ligt volgens de Archeologische Beleidskaart van de gemeente Boekel (2014) grotendeels in de zone Categorie 5: gebieden van middelhoge archeologische verwachting en naoorlogse woonwijken en industrieterreinen met een (oorspronkelijke) hoge verwachting. Hiervoor geldt een onderzoeksplicht bij bodemingrepen met een oppervlakte groter dan 2.500 m2 en een verstoringsdiepte vanaf 50 cm -mv. Het westelijke deel ligt in de zone Categorie 4: gebieden van hoge archeologische verwachting. Voor deze zone geldt een onderzoeksplicht bij bodemingrepen met een oppervlakte groter dan 250 m2 en een verstoringsdiepte vanaf 40 cm -mv.

De hoogste waarde is leidend. In het plangebied dient daarom bij een verstoringsoppervlakte van meer dan 250 m² en een diepte van meer dan 40 centimeter een archeologisch onderzoek te worden uitgevoerd. Het archeologisch onderzoek wordt dit in het kader van de aanvraag omgevingsvergunning voor de bouw van de woningen uitgevoerd.

Om de potentiële archeologische waarden te beschermen is op de verbeelding en in de regels een dubbelbestemming Waarde-Archeologie 4 opgenomen.

In deze dubbelbestemming is opgenomen dat bij de aanvraag van de omgevingsvergunning voor de beoogde bouwwerken middels een archeologisch onderzoek aangetoond dient te worden dat dat met de bouw geen onevenredige afbreuk wordt gedaan aan het behoud en de bescherming van de archeologische waarden van de gronden. Als dit niet aangetoond is kan geen vergunningen worden verleend.

Het archeologisch onderzoek zal vóór de aanvraag omgevingsvergunning uitgevoerd zijn.

# <span id="page-33-0"></span>**4.2 Cultuurhistorie**

De provincie ziet het Brabantse erfgoed als belangrijk onderdeel van haar identiteit en wil het een plaats geven in de verdere ontwikkeling van Brabant. Daarom heeft ze haar ruimtelijk erfgoed opgenomen op de Cultuurhistorische Waardenkaart (CHW). De CHW is vastgesteld in 2010 en op kleine onderdelen aangepast in de herziening 2016.

De CHW bestaat uit 3 lagen:

- I Provinciaal belang cultuurhistorie
- II Overige cultuurhistorische informatie Rijksinformatie
- III Overige cultuurhistorische informatie Cultuur Historische Waardenkaart 2016

*Uitsnede Cultuur Historische waardenkaart (CHW), plangebied zwart gestippeld omlijnd (Bron: CHW 2010, herziening 2016)*

### *I Provinciaal belang cultuurhistorie*

Prominent op de CHW is het provinciaal cultuurhistorisch belang. Het gaat hierbij om erfgoed dat van belang is voor de regionale identiteit. In de CHW-kaart van de provincie Noord-Brabant heeft de provincie het provinciaal 'belang aangeduid'. Het plangebied ligt in een regio van Provinciaal cultuurhistorisch belang: 'Peelrand' (CWH-code REPE).

### Omschrijving Peelrand (REPE)

Regio Peelrand is een zwak golvend dekzandlandschap dat als een hoefijzer rond het voormalige veengebied van de Peel ligt. Door het westelijk gedeelte loopt de Peelrandbreuk, die de Centrale Slenk en de Peelhorst van elkaar scheidt. Langs de breuk vindt nog steeds beweging plaats. Aan het aardoppervlak is de breuklijn hier en daar te zien als een trede in het terrein met een hoogteverschil van enkele meters. Langs de breuklijn komt kwel aan de oppervlakte (wijst). Deze natte delen vormen het brongebied van de bovenlopen van de Aa.

De oostzijde van de Peelhorst wordt eveneens door een breuk begrensd. Het noordelijke gedeelte van de Peelhorst is een vlak gebied met plaatselijk dekzandruggen en bevat een gradiëntrijke overgang naar de regio Maaskant waar kwel aan de oppervlakte komt. Het westelijke gedeelte van de Peelrand bestaat uit het open beeklandschap van de Aa.

De Peelrand is een overwegend oud en gevarieerd zandlandschap met een kralensnoer van agrarische nederzettingen, akkercomplexen, weilanden en bossen. De oude dorpen liggen in een wijde boog rond het voormalige hoogveengebied. Het oude zandlandschap rond Stiphout met bolle akkers, beemden, hakhoutbosjes en -wallen is een voorbeeld van dergelijke oude ontginningen. Op verschillende plaatsen zijn in de beekdalen restanten van vloeisystemen aangetroffen. De boeren gebruikten de randen van de Peel om hun vee te weiden, om strooisel te winnen voor de potstallen en om, op bescheiden schaal, turf te steken. In de loop van de afgelopen 1000 jaar werd er vanuit deze dorpen steeds verder geknabbeld aan de randen van het veen.

Karakteristiek zijn de vele kloostercomplexen, kerken en processieparken. Tussen de oude dorpen en het Peelgebied liggen jonge ontginningen en boscomplexen uit de negentiende en twintigste eeuw. In deze randzone ontstonden nieuwe dorpen als Odiliapeel en Venhorst. Met het in cultuur nemen van deze 'woeste gronden' werd ook de waterhuishouding steeds verder gereguleerd. Bestaande beken werden rechtgetrokken en stroomopwaarts verlengd en er zijn tal van nieuwe waterlopen gegraven.

Bij Mill ligt een deel van de Peel-Raamstelling, bestaande uit het Defensiekanaal, inundatieterreinen en diverse kazematten. Het westelijke gedeelte van de Peelrand is na de Tweede Wereldoorlog sterk verstedelijkt. Hier liggen grote plaatsen als Helmond, Deurne, Uden, Oss, Someren, Gemert en Heesch. Het oostelijk gedeelte van de Peelrand wordt gekenmerkt door kleine dorpen als Schaijk, Mill, Sint Anthonis en Overloon. De infrastructuur wordt hier bepaald door enkele regionale wegen (CHW, Provincie Noord Brabant, 2016).

### Strategie

Voor de Peelrand geldt de volgende strategie:

- 1. Behoud door ontwikkeling of versterking van de samenhang van de dragende structuren van de regio.
- 2. De cultuurhistorische waarden van de Peelrand in hun samenhang verder ontwikkelen, beschermen en toeristisch-recreatief ontsluiten.
- 3. Het duurzaam en in samenhang behouden van het bodemarchief (o.a. door afstemming van het gemeentelijk archeologiebeleid) van de archeologische landschappen: "Peelhorst Oost" en "Dekzandeiland Asten-Deurne".
- 4. Aandacht voor behoud en herstel van het voor Brabant unieke verschijnsel wijst. Dit kan door bij de inrichting en het beheer in het buitengebied rekening te houden met het aspect wijst en met de zichtbaarheid in het landschap (CHW, Provincie Noord Brabant, 2016).

### *II Overige cultuurhistorische informatie Rijksinformatie*

Op de Cultuurhistorische Waardenkaart is het gebied grotendeels aangeduid op de laag Indicatieve Archeologische waarden met een hoge trefkans. In 4.1 van de toelichting is ingegaan op het aspect archeologie.

*III Overige cultuurhistorische informatie Cultuur Historische Waardenkaart 2016* Op de Cultuurhistorische Waardenkaart is het plangebied niet aangeduid met overige cultuurhistorische informatie.

#### *Conclusie*

Het plangebied ligt in de regio 'Peelrand', een regio van Provinciaal cultuurhistorisch belang. Door de Provincie is een strategie opgesteld voor deze regio. De breukzone bevindt zich niet in of in de directe omgeving van het plangebied. De aanwezige cultuurhistorische waarden in de omgeving van het plangebied zullen door het voorliggende initiatief niet worden aangetast. Het aspect cultuurhistorie vormt geen belemmering voor de beoogde ontwikkeling.

### <span id="page-35-0"></span>**4.3 Bedrijven en milieuzonering**

Er dient voldoende ruimtelijke scheiding te zijn tussen hinderveroorzakende en hindergevoelige functies ter bescherming en/of vergroting van de woon- en leefkwaliteit. Indien milieubelastende functies in het plangebied mogelijk worden gemaakt, dient de invloed op de omgeving inzichtelijk te worden gemaakt. De VNG-publicatie 'Bedrijven en milieuzonering' (2009) geeft per bedrijfsactiviteit richtafstanden met betrekking tot geur, fijn stof, geluid en gevaar die in de meeste gevallen kunnen worden aangehouden tussen een bedrijf en woningen om hinder en schade aan mensen in de directe omgeving van een ruimtelijke ontwikkeling binnen aanvaardbare normen te houden. De afstanden gelden in principe tussen de grenzen van de bestemmingsvlakken van het bedrijf en het gevoelig object.

Rondom het plangebied zijn enkele bedrijfsmatige functies aanwezig. Voor deze percelen geldt dat op basis van het bestemmingsplan bepaalde milieucategorieën zijn toegestaan. Een overzicht van de aanwezige bedrijfsbestemmingen is weergegeven in tabel 'Aanwezige bedrijfsbestemmingen en toegestane milieucategorieën in directe omgeving van het plangebied'.

| Adres         | Type bedrijf                           | Milieucategorie |
|---------------|----------------------------------------|-----------------|
| Tuinstraat 23 | Camper en caravan schadeherstelbedrijf | 2               |
| Schutboom 5   | Tuinbouwbedrijf                        | 2               |
| Schutboom 8   | Bouwmaterialenhandel                   | 1               |
| Schutboom 9   | Transportbedrijf                       | 2               |

*Aanwezige bedrijfsbestemmingen en toegestane milieucategorieën in directe omgeving van het plangebied*

Op basis van VNG-uitgave 'Bedrijven en milieuzonering' geldt er per categorie een bepaalde richtafstand. De richtafstanden behorend bij de verschillende categorieën zijn weergegeven in de tabel 'Overzicht bedrijfscategorieën en grootste afstand'. Een richtafstand betekent niet per definitie dat er geen woningen binnen deze afstand mogen worden gebouwd. Dat is afhankelijk van drie aspecten: zijn er niet reeds andere woningen in de omgeving aanwezig die het bedrijf reeds in haar mogelijkheden beperken, wordt het bedrijf niet onevenredig in zijn (toekomstige) bedrijfsmogelijkheden gehinderd en is er sprake van een goed woon- en leefklimaat ter plaatse van de nog te realiseren woningen.

| Categorie | Richtafstand tot rustig woongebied (m) | Afstand tot gemengd gebied (m) |
|-----------|----------------------------------------|--------------------------------|
| 1         | 10                                     | 0                              |
| 2         | 30                                     | 10                             |

*Overzicht bedrijfscategorieën en grootste afstand*

De richtafstand tot rustig woongebied uit de VNG-publicatie geldt ten opzichte van een rustige woonwijk of een vergelijkbaar omgevingstype, zoals een rustig buitengebied. Het plangebied is echter gelegen aan de rand van de kern van Boekel, waar de omgeving van de locatie kan worden getypeerd als 'gemengd gebied' als bedoeld in de VNG-brochure, een gebied met een matige tot sterke functiemenging. Hier zijn naast woningen enkele agrarische en niet-agrarische bedrijven gelegen, een menging van vele, relatief dicht bij el-

kaar gelegen functies. De beoogde bouwblokken van in het plangebied liggen op een grotere afstand dan 10 meter

van de bestemmingsgrenzen van de omliggende bedrijven.

### *Conclusie*

Het aspect milieuzonering vormt geen belemmering voor de beoogde ontwikkeling. Andersom geldt ook dat niet aannemelijk is gemaakt dat bedrijven belemmerd worden in de bedrijfsvoering omdat de afstand tussen de woningen en de bedrijfsbestemming meer dan 10 meter bedraagt.

## <span id="page-36-0"></span>**4.4 Bodem**

De bodemkwaliteit is in het kader van de Wet ruimtelijke ordening (Wro) van belang indien er sprake is van functieveranderingen en/of een ander gebruik van de gronden. De bodem moet geschikt zijn voor de functie. Het plangebied zal de bestemming Wonen krijgen. In het vigerende bestemmingsplan hebben de gronden in het plangebied reeds de bestemming Wonen. Wel zullen bouwblokken toegevoegd worden.

De gemeente Boekel heeft aangegeven dat het bodemonderzoek als voorwaardelijke verplichting kan worden opgenomen in de regels behorend bij dit plan. Dit betekent dat uiterlijk voor de start van de bouw- en graafwerkzaamheden het bodemonderzoek uitgevoerd moet zijn. Is dit niet het geval dan kunnen geen vergunningen worden verleend. Het bodemonderzoek zal vóór de aanvraag omgevingsvergunning uitgevoerd zijn.

# <span id="page-36-1"></span>**4.5 Externe veiligheid**

Bij externe veiligheid gaat het om de gevaren die de directe omgeving loopt in het geval er iets mis mocht gaan tijdens de productie, het behandelen of het vervoer van gevaarlijke stoffen. De daaraan verbonden risico's moeten aanvaardbaar blijven. De wetgeving rond externe veiligheid richt zich op het beschermen van kwetsbare en beperkt kwetsbare objecten. Bij ruimtelijke plannen dient rekening te worden gehouden met dit aspect. Daartoe moeten de risico's voor de bevolking, die verbonden zijn aan gevaar veroorzakende activiteiten, in beeld worden gebracht.

Voor de normstelling van risicovolle bedrijven moet worden aangesloten bij het Besluit externe veiligheid inrichtingen (Bevi). Het toetsingskader is meer gedetailleerd uitgewerkt in de Regeling externe veiligheid voor inrichtingen (Revi). De eisen ten aanzien van vervoer van gevaarlijke stoffen en de daarmee samenhangende risico's zijn vastgelegd in het Besluit externe veiligheid transportroutes (Bevt). Voor buisleidingen die risicovolle stoffen transporteren geldt het Besluit externe veiligheid buisleidingen (Bevb). Dit besluit regelt de taken en verantwoordelijkheden van de leidingexploitant en de gemeenten en geeft de eisen en veiligheidsafstanden voor buisleidingen die worden gebruikt voor het transport van gevaarlijke stoffen ten opzichte van kwetsbare objecten.

*Uitsnede risicokaart omgeving plangebied, plangebied aangegeven met zwarte cirkel (bron: www.risicokaart.nl)*

Met behulp van de risicokaart (www.risicokaart.nl) is nagegaan of het plangebied zich binnen het invloedsgebied van risicovolle inrichtingen bevindt. Ook is geïnventariseerd of het plangebied zich nabij wegen bevindt waarover gevaarlijke stoffen vervoerd worden en of nabij het plangebied buisleidingen aanwezig zijn voor het transport van (aard)gas en brandbare vloeistoffen. Op de afbeelding hieronder is de locatie van het plangebied op de risicokaart weergegeven.

In de directe omgeving bevinden zich geen routes voor vervoer van gevaarlijke stoffen. Daarnaast is het plangebied niet gelegen in de nabijheid van buisleidingen waardoor vervoer van gevaarlijke stoffen plaatsvindt. De meest nabijgelegen risicovolle bron is een gasleiding van Gasunie op een afstand van circa 950 meter ten westen van het plangebied. Het plangebied ligt ver buiten de risicocontouren van deze bron. Het aspect externe veiligheid vormt geen belemmering voor voorliggend initiatief.

# <span id="page-37-0"></span>**4.6 Geluidhinder**

In het kader van het aspect geluid is de Wet geluidhinder (Wgh) van toepassing. Doel van deze wet is het terugdringen van hinder als gevolg van geluid en het voorkomen van een toename van geluidhinder in de toekomst. In dit kader is onderzocht of de toekomstige ontwikkeling geen negatieve effecten heeft op de omgeving.

### **4.6.1 Wegverkeerslawaai**

De Wet geluidhinder (Wgh) is van toepassing op woningen, andere geluidsgevoelige gebouwen (onder meer onderwijsgebouwen, ziekenhuizen, verpleeghuizen en andere gezondheidszorggebouwen) en geluidsgevoelige terreinen (onder meer woonwagenstandplaatsen). Uit artikel 74 Wgh vloeit voort dat in principe alle wegen voorzien zijn van een geluidzone waarbinnen een akoestisch onderzoek dient te worden verricht, indien sprake is van het projecteren van nieuwe geluidsgevoelige bebouwing binnen een dergelijke zone. Uitzondering hierop zijn wegen die zijn gelegen binnen een als woonerf aangeduid gebied of wegen waarvoor een maximum snelheid van 30 km/uur geldt. De Schutboom en de Tuinstraat zijn, ter hoogte van het plangebied, een 30 km/uur-weg zonder geluidzone.

Op de kaart Geluid van de Atlas van de leefomgeving zijn diverse aspecten van een goed woon- en leefklimaat opgenomen op kaarten. Een uitsnede van de kaart geluid is hieronder opgenomen.

*Uitsnede Kaart Geluid, Atlas van de Leefomgeving, plangebied aangegeven met zwarte cirkel (bron: www.atlasleefomgeving.nl, RIVM)*

Op grond van deze gegevens kan er vanuit gaat worden dat de voorkeursgrenswaarde van de Wgh niet wordt overschreden, zodat een goed woon- en leefklimaat is geborgd. Het aspect wegverkeerslawaai vormt in het kader van de bestemmingsplanprocedure geen belemmering voor de bouw van de woningen.

### **4.6.2 Industrielawaai**

Ten aanzien van geluid worden de richtafstanden van de Handreiking 'Bedrijven en milieuzonering' van de VNG aangehouden. In paragraaf 4.3 'Bedrijven en milieuzonering' wordt onderbouwd dat het aspect geluid geen belemmering vormt voor onderhavige ontwikkeling.

# <span id="page-38-0"></span>**4.7 Luchtkwaliteit**

De regelgeving omtrent de luchtkwaliteit staat in hoofdstuk 5 van de Wet milieubeheer. Hierin zijn luchtkwaliteitseisen opgenomen voor diverse verontreinigende stoffen. Het doel van deze wet- en regelgeving is het zorgen voor een goede luchtkwaliteit en het beschermen van de burgers tegen de mogelijk negatieve gevolgen van luchtverontreiniging. Voor ontwikkelingen die 'niet in betekenende mate' bijdragen aan de luchtverontreiniging hoeft niet te worden getoetst aan de grenswaarden. Een nadere uitwerking van deze regelgeving is vastgelegd in het Besluit niet in betekenende mate en de Regeling niet in betekenende mate. In de Regeling staan categorieën vermeld die in ieder geval als 'niet in betekenende mate' worden aangemerkt. Dit voor onder meer woningbouwlocaties, als een dergelijke locatie netto niet meer dan 1.500 nieuwe woningen omvat. De realisatie van het woningbouwplan op de locatie Tuinstraat 24 heeft een omvang van drie woningen en een bedrijf aan huis.

### *Niet in betekende mate*

In de Algemene Maatregel van Bestuur 'Niet in betekenende mate bijdragen' (Besluit NIBM) en de ministeriële regeling NIBM (Regeling NIBM) zijn de uitvoeringsregels vastgelegd die betrekking hebben op het begrip NIBM. Per 1 augustus 2009 geldt als NIBM 3% van de grenswaarde. In de Regeling NIBM is een lijst met categorieën van gevallen (inrichtingen, kantoor- en woningbouwlocaties) opgenomen die Niet in Betekenende Mate bijdragen aan de luchtverontreiniging. Deze gevallen kunnen zonder toetsing aan de grenswaarden voor het aspect luchtkwaliteit uitgevoerd worden. Ook als het bevoegd gezag op een andere wijze, bijvoorbeeld door berekeningen, aannemelijk kan maken dat het geplande project NIBM bijdraagt, kan toetsing aan de grenswaarden voor luchtkwaliteit achterwege blijven.

Om te beoordelen of het beoogde initiatief NIBM bijdraagt, is de NIBM-tool (versie 2021) ingevuld.

| gevolg van een plan op de luchtkwaliteit                       |                         |      |
|----------------------------------------------------------------|-------------------------|------|
|                                                                | Jaar van planrealisatie | 2021 |
| Extra verkeer als gevolg van het plan                          |                         |      |
| Extra voertuigbewegingen (weekdaggemiddelde)                   |                         | 28   |
|                                                                | Aandeel vrachtverkeer   | 3,6% |
| Maximale bijdrage extra verkeer                                | NO2 in µg/m3            | 0.03 |
|                                                                | PM10 in µg/m3           | 0,01 |
| Grens voor "Niet In Betekenende Mate" in ug/m3                 |                         | 1.2  |
| Conclusie                                                      |                         |      |
| De bijdrage van het extra verkeer is niet in betekenende mate; |                         |      |
| geen nader onderzoek nodig                                     |                         |      |

*NIBM-tool berekening*

Hierin is de bijdrage berekend bij het aantal dagelijkse voertuigbewegingen van maximaal 28 ('worst case': 3 woningen + 1 vrachtwagen voor bedrijf aan huis (beletteringsbedrijf)). Het aandeel vrachtverkeer is 3,6% omdat de ontwikkeling bestaat uit het realiseren van een drietal woningen en een bedrijf aan huis in de vorm van een beletteringsbedrijf. In de tabel NIBM-tool berekening is de berekening opgenomen.

### *Conclusie*

Het aspect luchtkwaliteit vormt geen bedreiging voor de voorgenomen ontwikkeling, omdat de ontwikkeling niet in betekenende mate bijdraagt aan de luchtverontreiniging. Dit is berekend met gebruik van de NIBM-tool.

# <span id="page-39-0"></span>**4.8 Natuur**

De bescherming van de natuur in Nederland vindt plaats door Europese en nationale wetgeving. Hierbij wordt onderscheid gemaakt tussen soortbescherming en gebiedsbescherming. Deze staan los van elkaar en hebben ieder hun eigen werking. De Wet natuurbescherming (Wnb), die per 1 januari 2017 is ingegaan, vervangt drie wetten: de Natuurbeschermingswet 1998, de Flora- en Faunawet en de Boswet.

De Natuurbeschermingswet 1998 zorgde voor de bescherming van (natuur)gebieden en de Flora- en faunawet regelde de bescherming van alle in het wild levende planten- en diersoorten, dus ook buiten de beschermde gebieden. Bij werkzaamheden met betrekking tot ruimtelijke ingrepen, moest worden nagegaan of deze negatieve gevolgen zouden kunnen hebben voor beschermde soorten en/of beschermde gebieden.

### **4.8.1 Gebiedsbescherming**

Het Nationaal Natuurnetwerk werd vroeger de Ecologische Hoofdstructuur (EHS) genoemd. Het Natuurnetwerk is een Nederlands netwerk van bestaande en nieuw aan te leggen natuurgebieden. Het natuurnetwerk is een netwerk van gebieden in Nederland waar de natuur voorrang heeft. Het netwerk helpt voorkomen dat planten en dieren in geisoleerde gebieden uitsterven en dat natuurgebieden hun waarde verliezen. Het kan worden gezien als de ruggengraat van de Nederlandse natuur. Het plangebied is niet gelegen in de directe nabijheid van gebieden die behoren tot Natuurnetwerk Nederland of andere gebieden met natuurwaarden.

*Uitsnede kaart Nationaal Natuurnetwerk, plangebied aangegeven met rode cirkel en het Nationaal Natuurnetwerk met grijze vlakken (bron: www.atlasnatuurlijkkapitaal.nl)*

### **4.8.2 Soortenbescherming**

De toets in het kader van de soortenbescherming is geregeld in de Wet natuurbescherming (per 1 januari 2017). De Wnb kent drie algemene beschermingsregimes waarin de voorschriften van de Vogelrichtlijn, Habitatrichtlijn en twee verdragen (Bern en Bonn) zijn geimplementeerd en waarin aanvullende voorschriften zijn gesteld voor de dier- en plantensoorten die niet onder die specifieke voorschriften vallen, maar wel bescherming behoeven:

- *Vogels*
Dit betreffen alle vogels in de zin van de Vogelrichtlijn (paragraaf 3.1 van de Wnb) en de onder de voormalige Flora- en faunawet benoemde vogelsoorten waarvan het nest jaarrond werd beschermd. Voor een aantal vogelsoorten geldt dat hun nesten jaarrond beschermd zijn, ook als de soort op het moment van de handeling geen gebruik maakt van het nest. Dit is het geval wanneer een vogelsoort jaarlijks terugkeert naar zijn nest en niet of nauwelijks in staat is om elders in zijn leefgebied een vervangend nest te vinden of te maken.

- *Internationaal beschermde soorten*  Dit betreffen alle dieren en planten, genoemd in de bijlagen bij de Habitatrichtlijn en de verdragen van Bern en Bonn (paragraaf 3.2 van de Wnb);
- *Overige beschermde soorten*

Dit betreffen soorten genoemd in de bijlage bij de Wnb, die niet onder de reikwijdte van paragraaf 3.2 vallen (paragraaf 3.3 van de Wnb). Hieronder vallen onder meer de 'algemene' soorten die onder de voormalige Flora- en faunawet bij ruimtelijke ingrepen waren vrijgesteld. Vrijwel al deze soorten zijn door alle provincies eveneens voor ruimtelijke ingrepen vrijgesteld (een uitzondering geldt bijvoorbeeld voor de mol, die onder de Wnb niet meer is beschermd). Provincies hebben de bevoegdheid om bij provinciale verordening vrijstelling te verlenen voor nationaal beschermde soorten (Provinciale staten van Noord-Brabant, 2016). Er is dan geen ontheffing nodig voor werkzaamheden.

Voor soorten die ook niet in de bijlagen van de Wnb worden genoemd, fungeert de zorgplichtbepaling (artikel 1.11 Wnb) als vangnet. Op grond van deze bepaling moeten schadelijke handelingen voor alle in het wild levende dieren en planten en hun directe leefomgeving in beginsel achterwege worden gelaten, dan wel moeten maatregelen worden genomen om schadelijke gevolgen (zoveel mogelijk) te voorkomen. Eventuele schade aan in het wild levende planten en dieren dient beperkt te worden middels het nemen van mitigerende maatregelen. Als mitigatie niet voldoende is om schade te voorkomen is het verplicht de resterende schade te compenseren.

In relatie tot de Wet natuurbescherming kan over het plangebied het volgende worden opgemerkt:

- Het plangebied en de directe omgeving van het plangebied bezitten geen kenmerkende specifieke natuurwaarden die planologisch zijn vastgelegd in het vigerende bestemmingsplan/beheersverordening die in stand dienen te worden gehouden of extra zorg behoeven. Ook liggen de gebieden behorende tot Natuur Netwerk Nederland op ruime afstand van het plangebied;
- Er worden geen bomen gekapt om de ontwikkeling mogelijk te maken.
- Door de aanplant ten behoeve van de landschappelijke inpassing worden nieuwe rust- en verblijfplaatsen gecreëerd voor diverse soorten flora en fauna;
- De omliggende landerijen zijn reeds sinds lange tijd in gebruik als agrarische grond. Door de intensieve bewerking van het land (maaien, bemesten) is het zeer onwaarschijnlijk dat hier beschermde soorten voorkomen.

Gelet op bovenstaande heeft de ontwikkeling naar verwachting geen effecten op beschermde dier- en plantensoorten. De geplande activiteiten leiden dan ook niet tot overtredingen van de Wet natuurbescherming. Een ontheffing van de wet is daarom niet noodzakelijk.

### <span id="page-41-0"></span>**4.9 Stikstof**

Binnen de EU worden de belangrijkste leefgebieden van de meest bedreigde en waardevolle soorten en habitattypen aangewezen als Natura 2000-gebied. Deze Natura 2000-gebieden moeten samen een Europees ecologisch netwerk vormen om de achteruitgang van de biodiversiteit te keren. De juridische basis voor dit netwerk zijn de Europese Vogel- en Habitatrichtlijn, die in Nederland zijn door vertaald in de Wet natuurbescherming (Wnb). Per gebied worden voor de soorten en habitattypen instandhoudingsdoelstellingen bepaald. Dit kunnen behouds- of uitbreidings-/verbeteringsdoelstellingen zijn. Het is verplicht om plannen en projecten te beoordelen op de gevolgen voor deze instandhoudingsdoelstellingen. Voor projecten geldt een vergunningsplicht als het project een verslechterend of significant verstorend effect kan hebben op een Natura 2000-gebied (art. 2.7 lid 2, Wnb). Bij vaststelling van plannen moet het bevoegd gezag rekening houden met de gevolgen van het plan voor Natura 2000-gebieden (art. 2.7 lid 1, Wnb).

Het dichtstbijzijnde Natura 2000 gebied is gelegen op een afstand van meer dan 16 km afstand. Het is daarom niet aannemelijk dat voorliggende kleinschalige ontwikkeling een negatieve invloed heeft op een Natura 2000-gebied.

### <span id="page-41-1"></span>**4.10 Watertoets**

Sinds 1 november 2003 is het wettelijk verplicht dat voor alle ruimtelijke plannen een watertoets uitgevoerd dient te worden. Het doel van deze watertoets is om in een vroeg stadium de waterhuishoudkundige doelstellingen zichtbaar te maken om deze vervolgens evenwichtig mee te nemen in de verdere planvorming.

Hiervoor wordt de beoogde ontwikkeling getoetst aan het beleid van de gemeente Boekel en van de plaatselijke waterbeheerder, in dit geval het waterschap Aa en Maas. De uitgangspunten van de gemeente zijn door de raad vastgesteld in het Gemeentelijk Rioleringsplan 2017-2022 Boekel. De regels ten aanzien van de waterhuishouding zijn vastgelegd in de Keur van het waterschap. Hierin is vastgelegd hoe om gegaan dient te worden met retentie, verhard oppervlak en werkzaamheden nabij watergangen. Ten slotte wordt er ook gekeken naar het Provinciaal Milieu- en Waterplan en het Waterbeheersplan van het Waterschap.

### *Provinciaal Milieu- en Waterplan 2016 - 2021*

In het Provinciaal Milieu- en Waterplan (PMWP) is te lezen hoe de provincie Noord-Brabant de komende jaren gaat werken aan een veilig en gezond milieu. Het doel is een goed, veilig en gezond woon- en vestigingsklimaat voor huidige en toekomstige bewoners en bedrijven creëren, met behoud van voldoende natuurlijke hulpbronnen voor toekomstige generaties.

Uitgangspunten bij het Provinciale Milieu- en Waterplan zijn:

- balans tussen efficiënt beschermen en duurzaam benutten van de fysieke leefomgeving;
- uitnodigend voor partijen die verantwoordelijkheid nemen; streng voor achterblijvers;
- opgaven integraal en gebiedsgericht oplossen;

- een dynamische en uitnodigende uitvoeringsagenda, die we samen met onze partners uitvoeren.
Bij het PMWP wordt gebruik gemaakt van de PPP-methode: People (sociaal-cultureel kapitaal), Planet (ecologisch kapitaal, waaronder bodem, lucht en water) en Profit (economisch kapitaal). De provincie wil vooruitgang boeken waarbij de drie kapitalen in balans zijn. In het PMWP staat het ecologisch kapitaal centraal, maar die kan niet los gezien worden van de onderdelen People en Profit.

In samenwerking met de gemeenten en waterschappen wordt een aanpak uitgewerkt voor 'de gezonde stad en ommeland. Hierbij worden onderwerpen als fijnstof, hittestress en Smart and Green Mobility meegenomen. Bij de gebiedsgerichte aanpak wordt het thema gezondheid meegenomen en de informatie wordt beschikbaar gesteld. De milieu- en waterkwaliteit wordt geborgd of daar waar nodig verbeterd.

Binnen het plangebied zijn geen specifieke thema's uit het PMWP aan de orde.

### *Verbreed gemeentelijk Rioleringsplan*

Met het Verbreed Gemeentelijk RioleringsPlan ofwel VGRP genoemd, geeft de gemeente Boekel invulling aan een duurzame inzameling en verwerking van afvalwater, hemelwater en overtollig grondwater en een duurzaam beheer en onderhoud van het gemeentelijk rioolstelsel. Nieuwe ontwikkelingen dienen altijd afvalwater gescheiden aan te bieden aan de perceelgrens. Tevens wordt gekeken of hemelwater op eigen terrein verwerkt kan worden. De speerpunten uit het VGRP zijn het uitvoeren van rioolrenovaties en –reparaties, het renoveren van rioolgemalen en het afkoppelen van toestromend verhard oppervlak van de gemengde riolering. De gemeente hanteert voor afvoer van hemelwater 'de ladder van Lansink' waarbij berging/infiltratie op eigen terrein gewenst is. Bij nieuwbouw wordt de compensatieplicht van de keur aangereikt als handleiding voor het eventueel compenseren van verhard oppervlakte.

### *Waterbeheerplan 2022 -2027 Waterschap Aa en Maas*

Op 19 november 2021 is het nieuwe waterbeheerplan van waterschap Aa en Maas vastgesteld. In dit plan is beschreven welke doelstellingen het waterschap nastreeft in de periode 2022-2027 en hoe zij die doelstellingen wil gaan halen. Het plan geldt van 22 december 2021 tot en met 21 december 2027.

Het waterbeheerplan is uitgewerkt in de volgende drie programma's:

- 1. Waterveiligheid; Het programma 'Waterveiligheid' draait om de bescherming tegen overstromingen vanuit de Maas en het regionale watersysteem.
- 2. Klimaatbestendig en gezond watersysteem; Het programma 'Klimaatbestendig en gezond watersysteem' draait om een goed functionerend watersysteem in normale én in extreem droge en natte situaties: klimaatbestendig, robuust, veerkrachtig en stuurbaar. Daarbij let het waterschap op de hoeveelheid (goede waterpeilen, het vasthouden van water en het omgaan met wateroverlast en droogte); en op de kwaliteit van het water (chemisch en ecologisch).
- 3. Schoon Water; In het programma 'Schoon Water' speelt het zuiveren van afvalwater een centrale rol.

Voor bebouwde gebieden heeft het waterschap specifieke doelen geformuleerd. In bebouwd gebied werkt het waterschap toe naar een klimaatrobuust watersysteem waarin:

- schoon water niet naar de zuivering gaat, maar het grondwater voedt;
- de waterkwaliteit geen risico's geeft voor de volksgezondheid en geschikt is voor een goede ontwikkeling van flora en fauna, maar ook voor recreatie en evenementen;
- de kans op wateroverlast en problemen door droogte en hittestress acceptabel is;
- de betrokkenheid en het waterbewustzijn van inwoners, bedrijven en andere stedelijke partners is toegenomen.

Deze programma's zijn verder uitgewerkt in het WBP naar concrete doelstellingen. Deze doelstellingen vinden onder andere een doorwerking in de beschikbare instrumenten van het waterschap; Keur, legger, communicatie en stimuleringsmiddelen.

### *Keur*

De Keur is een waterschapsverordening en omvat samen met de Waterwet alle gebods- en verbodsbepalingen met betrekking tot ingrepen of activiteiten die consequenties hebben voor de waterkwantiteit, waterkwaliteit en waterveiligheid. De Keur is verder uitgewerkt beleids- en algemene regels.

### *Legger*

De Keur verwijst in de gebods- en verbodsbepalingen volop naar de legger. De legger legt de status en afmetingen behorende bij de regels van de Keur vast in een overzichtskaart van het waterbeheersgebied. Op deze kaart zijn onder andere dijken, waterlopen en bijbehorende beschermingszones aangegeven

### *Plangebied*

Binnen het plangebied zijn geen factoren aanwezig die hinder kunnen geven aan het bovengenoemde programma uit het Waterbeheerplan.

Via de digitale beschikbare keurkaart voor het beheergebied van het waterschap Aa en Maas is te zien dat de planlocatie niet gesitueerd is in attentiegebieden of beschermde gebieden. Verder is af te leiden dat het plangebied in een gebied ligt met een hydrologische gevoeligheidsfactor van 1.

Vanuit de algemene rekenregel van het keur kan vervolgens de benodigde waterbergingsvoorziening berekend worden. De vier percelen zijn ieder groter dan 300 m2 , dit betekent dat conform de planregels de percelen voor 50% verhard mogen worden zonder de aanvraag van een vergunning. De vier percelen hebben een gezamenlijke grootte van 6.475 m2 De maximale verhard oppervlakte betreft vervolgens 3.237,5 m2 en de hydrologische gevoeligheidsfactor op de locatie is 1. Op basis van de keur rekenregel dient een waterbergingsvoorziening met een inhoud van maximaal 194,3 m3 (3.2337,5 m2 x 1 x 0,06 m) te worden gerealiseerd, afhankelijk aan de daadwerkelijk te realiseren verhard oppervlakte.

De borging van de waterbergingsvoorziening wordt vastgelegd in de planregels in de vorm van een volwaardige verplichting. Deze verplichting vereist de inrichting van waterberging wanneer de gronden en bouwwerken in gebruik genomen worden.

### *Conclusie*

Voor de watertoets is gekeken naar beleid op provinciaal niveau in de vorm van het PMWP. Ook is gekeken naar gemeentelijk beleid in de vorm van het verbreed gemeentelijk rioleringsplan. Ten slotte is gekeken naar het beleid van het waterschap Aa en Maas in de vorm van het Waterbeheerplan en de Keur. Op basis van de Keur is een waterbergingsvoorziening met een inhoud van maximaal 194,3 m3 noodzakelijk, dit is geborgd in de regels door middel van een voorwaardelijke verplichting.

# <span id="page-44-0"></span>**4.11 Agrarische geurhinder**

Voor het vast te stellen bestemmingsplan is het van belang te onderbouwen dat er sprake is van een aanvaardbaar woon- en leefklimaat ter plaatste van de beoogde ontwikkeling (toets op een goede ruimtelijke ordening o.b.v. van de kans op hinder vanwege geur uit stallen van de omliggende veehouderijen) en dat de rechten van de omliggende veehouders voldoende gerespecteerd worden.

### *Beoordeling belangen veehouderijen*

De meest nabijgelegen veehouderij met dieren zonder geuremissiefactor betreft de melkrundveehouderij Lage Raam 4 (aangeduid als 22374 op onderstaande afbeelding); hier wordt voldaan aan de wettelijke aan te houden vaste afstand van 100 meter (vaste afstand tot geurgevoelige objecten die zijn gelegen binnen de bebouwde kom).

De meest nabij gelegen veehouderijen met dieren met een geuremissiefactor bij de nieuwe woningen zijn de pluimveehouderij Het Goor 2 (aangeduid als 22341 op onderstaande afbeelding) en de rundveehouderijen (inclusief vleesvee en schapen) Irenestraat 49 (aangeduid als 22369 op onderstaande afbeelding) en Lage Raam 6 (aangeduid als 22375 op onderstaande afbeelding).

Voor al deze bedrijven geldt dat bestaande woningen reeds dichter bij deze woningen gelegen zijn dan de geprojecteerde toe te voegen woningen in het plangebied. Voor de bedrijven aan de Lage Raam liggen de woningen Neerbroek 4 en 4A dichter bij de bedrijven dan de woningen op de planlocatie en voor de bedrijven aan Het Goor en de Irenestraat zijn de woningen aan de Erpseweg en de Irenestraat dichterbij gelegen dan de woningen op de planlocatie. De woningen op de planlocatie vormen geen belemmering voor de omliggende veehouderijen.

### *Beoordeling woon- en leefklimaat*

De geurbelasting ten gevolge van meerdere intensieve veehouderijen in de omgeving vormt de achtergrondbelasting. De achtergrondbelasting bepaalt het woon- en leefklimaat op een locatie.

Getoetst dient te worden aan de streefwaarde die geldt ter plaatse van de nieuwe woningen. De toetswaarde die in de 'Gebiedsvisie Gemeente Boekel, Wet geurhinder en veehouderij' wordt gehanteerd waarin nog sprake is van een acceptabel geurniveau binnen het 'Woongebied Boekel', bedraagt 10,0 ouE/m3 .

*Uitsnede Evaluatie geurbeleid gemeente Boekel, Geursituatie in 2019, plangebied aangegeven met cirkel (Born: odbn)*

Door de Omgevingsdienst Brabant Noord (odbn) is de geursituatie verbeeld op de kaart Evaluatie geurbeleid gemeente Boekel, Geursituatie in 2019. Op de uitsnede van deze kaart is te zien dat de planlocatie is gelegen in het gebied met een achtergrondbelasting van 6- 10 ouE/m3 . Er is op de planlocatie dus sprake van een acceptabel geurniveau.

Geur uit stallen van omliggende veehouderijen vormt geen belemmering voor het vaststellen van het bestemmingsplan.

# <span id="page-45-0"></span>**4.12 Milieueffectrapportage**

Naar het oordeel van de Afdeling kan een ontwikkeling van twaalf vrijstaande woningen binnen de bebouwde kom, gelet op de omvang ervan, niet worden aangemerkt als een stedelijk ontwikkelingsproject als bedoeld in kolom 1 van categorie 11.2 van onderdeel D van de bijlage bij het Besluit m.e.r. (zie voor de uitspraak: https://www.raadvanstate.nl/uitspraken/@119487/201901439-1- r1/).

In voorliggend plan worden 3 woningen mogelijk gemaakt. Daarbij is ook van belang dat het ruimtebeslag van de voorziene bebouwing beperkt is. Een (vormvrije) m.e.r.- beoordeling (en aanmeldnotitie) behoeft daarom niet te worden uitgevoerd voor voorliggende ontwikkeling.

# <span id="page-46-0"></span>**5 Juridische planopzet**

# <span id="page-46-1"></span>**5.1 Algemeen**

Het onderhavige bestemmingsplan heeft tot doel een juridisch-planologische regeling te scheppen voor het bouwen en het gebruik van gronden en gebouwen binnen het plangebied. Bij het opstellen van het onderhavige bestemmingsplan is aansluiting gezocht bij de in de Wet ruimtelijke ordening en het Besluit ruimtelijke ordening geformuleerde uitgangspunten.

In dit hoofdstuk wordt ingegaan op de juridisch bindende regels. De regels bevatten het juridische instrumentarium voor het regelen van het gebruik van de gronden en de regels over de toegelaten bebouwing. De verbeelding issamen met de regels het juridisch bindend kader van de bestemmingen. De toelichting heeft geen juridisch bindende werking, maar heeft wel een belangrijke functie bij de onderbouwing van het plan en soms voor de uitleg van bepaalde bestemmingen en regels.

De regels zijn verdeeld in vier hoofdstukken.

Hoofdstuk 1 bevat de inleidende regels en bestaat uit twee artikelen. Artikel 1 geeft een omschrijving van de in de regels gehanteerde begrippen. Artikel 2 geeft aan hoe bepaalde afstanden, maten, oppervlakte en inhoud gemeten moeten worden.

In hoofdstuk 2 zijn de verschillende bestemmingen opgenomen. Per bestemming wordt aangegeven welke functies en doeleinden op de gronden toelaatbaar zijn en wat er hoe er mag worden gebouwd.

In hoofdstuk 3 worden de algemene regels behandeld, waarbij onder andere gedacht moet worden aan de anti-dubbeltelbepaling en de algemene afwijkingsregels.

Hoofdstuk 4 bevat regels met betrekking tot het overgangsrecht en de slotregel.

# <span id="page-46-2"></span>**5.2 Artikelsgewijze toelichting**

In de volgende paragrafen is een toelichting opgenomen van de in de regels opgenomen bestemmingen.

### **5.2.1 Inleidende regels**

*Artikel 1 Begrippen*

In dit artikel worden de begrippen nader omschreven die gebruikt worden in de regels. Dit voorkomt dat er bij de uitvoering van het plan onduidelijkheden ontstaan over de uitleg van bepaalde regelingen.

### *Artikel 2 Wijze van meten*

In dit artikel wordt beschreven op welke wijze de in de regels voorgeschreven maatvoeringen gemeten moeten worden.

### **5.2.2 Bestemmingsregels**

De regels in verband met de bestemmingen kennen een min of meer gelijke opbouw en bestaan in ieder geval uit een bestemmingsomschrijving en bouwregels.

De bestemmingsomschrijving betreft de centrale bepaling van elke bestemming. Het betreft een omschrijving waarin de functies worden benoemd, die binnen de bestemming zijn toegestaan (het gebruik).

De bouwregels zijn direct gerelateerd aan de bestemmingsomschrijving. Bouwregels zijn dan ook alleen van toepassing bij de toetsing van aanvragen om een omgevingsvergunning voor het bouwen.

In dit bestemmingsplan worden de volgende bestemmingen gebruikt:

### *Artikel 3 Wonen*

De bestemming 'Wonen' wordt gebruikt voor wonen. De gronden binnen deze bestemming zijn naast wonen ook bestemd voor tuinen, erven en verhardingen, aan-huis-verbonden beroepen, wegen, voet en fietspaden, parkeervoorzieningen, groenvoorzieningen, water en waterhuishoudkundige voorzieningen, nutsvoorzieningen en uitsluitend ter plaatse van de aanduiding: 'bedrijf aan huis' (bah) zijn de gronden tevens bestemd voor een bestikkeringsbedrijf.

In de regels behorende bij deze bestemming zijn een aantal voorwaarden opgenomen. Voordat de bebouwing in gebruik genomen mag worden moeten 2 parkeerplaatsen op eigen terrein gerealiseerd zijn en in stand worden gehouden. De gronden en bouwwerken mogen pas in gebruik mogen worden genomen indien voldaan wordt aan de voorwaarde dat voldoende waterberging wordt aangelegd en in stand wordt gehouden. Voordat de gronden en gebouwen in gebruik genomen mogen worden moet ook aangetoond zijn dat de bodemkwaliteit voldoet aan vereiste bodemkwaliteit en ten aanzien van de landschappelijke inpassing is bepaald dat de voorgenomen inpassing zoals aangegeven is in de bijlage B van de regels binnen 2 jaar na ingebruikname van de bebouwing (als woning) gerealiseerd moet zijn.

In dit artikel is ook een vergunningplicht opgenomen voor het aanbrengen van verharding indien het verhard oppervlak meer bedraagt dan 50% van het perceeloppervlak. De omgevingsvergunning wordt alleen verleend als er door een waterspecialist goedkeuring is gegeven en de kans op wateroverlast niet toeneemt.

#### *Artikel 4 Waarde-Archeologie 4*

Deze gronden zijn mede bestemd voor de bescherming en het behoud van de op en/of in deze gronden verwachte archeologische waarden. Dit is een dubbelbestemming die over andere bestemmingen heen ligt, in dit geval over de bestemming wonen.

### **5.2.3 Algemene regels**

In dit hoofdstuk zijn de aanvullende, algemene regels opgenomen.

### *Artikel 5 Anti-dubbeltelregel*

Dit artikel bevat de bepaling om te voorkomen dat met het bestemmingsplan strijdige situaties ontstaan of worden vergroot. Het artikel is wettelijk vastgelegd in het Besluit ruimtelijke ordening en is daaruit overgenomen.

#### *Artikel 6 Algemene bouwregels*

In dit artikel is een aantal aanvullende bouwregels opgenomen die voor alle bestemmingen kunnen gelden.

#### *Artikel 7 Algemene gebruiksregels*

In de algemene gebruiksregels zijn regels opgenomen met betrekking tot 'Parkeergelegenheid en laad- en losmogelijkheden' en is opgenomen wat in eider geval verstaan wordt onder strijdig gebruik.

### *Artikel 8 Algemene afwijkingsregels*

In dit artikel is een aantal algemene afwijkingsmogelijkheden opgenomen.

### **5.2.4 Overgangs- en slotregels**

### *Artikel 9 Overgangsrecht*

De tekst uit dit artikel is wettelijk vastgelegd en overeenkomstig opgenomen. Het betreft een regeling voor bebouwing en gebruik dat al bestond bij het inwerking treden van het bestemmingsplan, maar dat strijdig is met de opgenomen regeling. Onder bepaalde voorwaarden mag deze strijdige bebouwing en/of strijdig gebruik worden voortgezet of gewijzigd.

### *Artikel 10 Slotregel*

In de slotregel wordt aangegeven op welke wijze de regels van het bestemmingsplan kunnen worden aangehaald.

# <span id="page-50-0"></span>**6 Economische uitvoerbaarheid**

Op grond van artikel 3.1.6, sub F van het Besluit ruimtelijke ordening moet inzicht worden gegeven in de uitvoerbaarheid van een bestemmingsplan. Hier maakt het aantonen van de economische uitvoerbaarheid deel van uit.

Op grond van de Wet ruimtelijke ordening moet een exploitatieplan (Artikel 6.12 lid 1 Wro en 6.12 lid 2a Wro) opgesteld worden bij nieuwe ontwikkelingen. Een exploitatieplan hoeft niet opgesteld te worden als het kostenverhaal van de grondexploitatie 'anderszins verzekerd' is. Dit is het geval wanneer de gemeente met grondeigenaren een overeenkomst heeft gesloten of de grond in eigendom heeft.

Voor het voorliggend bestemmingsplan maakt de gemeente alleen kosten voor het begeleiden van het bestemmingsplan. De noodzakelijke onderzoeken zijn al voor rekening van de aanvrager uitgevoerd. Met initiatiefnemer wordt een anterieure ontwikkelingsovereenkomst gesloten. In de overeenkomst zijn ontwikkelvoorwaarden opgenomen.

# <span id="page-52-0"></span>**7. Procedure**

# <span id="page-52-1"></span>**7.1 Omgevingsdialoog**

De direct omwonenden van het plangebied zijn door de initiatiefnemer actief benaderd en geïnformeerd over de plannen. De regels en adviezen van het Rijk ter voorkoming van de verspreiding van het Corona-virus waren van kracht gedurende het planproces. De initiatiefnemer heeft daarom de omwonenden individueel geïnformeerd in twee stappen: in een persoonlijk gesprek (tussen 25 september en 30 oktober) en middels een brief en reactieformulier tussen 29 december 2021 en 4 januari 2022.

# **7.1.1 Dialoog september 2021/oktober 2021**

Tussen 25 september en 30 oktober zijn de bewoners van vijf omliggende woningen in een persoonlijk gesprek geïnformeerd over de bestemmingsplanwijziging. Door de omwonenden is aangegeven dat ze geen bewaar hebben tegen de plannen. Naar aanleiding van deze beknopte omgevingsdialoog zijn er geen aanpassingen doorgevoerd in het plan.

# **7.7.2 Dialoog december 2021/januari 2022**

Tussen 29 december 2021 en 4 januari 2022 zijn omwonenden benaderd via een brief waarin het initiatief is toegelicht. Met de brief is een reactieformulier meegestuurd die de geadresseerden konden invullen.

Alle omwonenden hebben gereageerd. Zeven van de acht omwonenden heeft aangegeven geen bezwaar te hebben tegen het initiatief. Eén omwonende heeft aangegeven dat zolang het transportbedrijf aan de Schutboom er geen hinder van ondervindt, ze geen bezwaar hebben tegen het initiatief.

In paragraaf 4.3 van deze toelichting is het aspect bedrijven en milieuzonering onderzocht. Op basis van dit onderzoek blijkt dat het aspect milieuzonering geen belemmering vormt voor de beoogde ontwikkeling. Andersom geldt ook dat niet aannemelijk is gemaakt dat bedrijven belemmerd worden in de bedrijfsvoering omdat de afstand tussen de woningen en de bedrijfsbestemming meer dan 10 meter bedraagt.

Naar aanleiding van deze omgevingsdialoog zijn er geen aanpassingen doorgevoerd in het plan.

Het volledige verslag van de omgevingsdialoog is opgenomen bij deze toelichting als bijlage B.

# <span id="page-52-2"></span>**7.2 Vooroverleg**

De instanties die in kennis gesteld moeten worden van dit bestemmingsplan zijn geïnformeerd. De gemeente Boekel heeft enkel een reactie ontvangen van het Waterschap Aa en Maas.

Reactie Waterschap Aa en Maas:

- *• Inhoudelijk voldoet het plan aan ons actuele beleid*
In de conceptplanregels 3.3.3, 3.4 en 3.5 is de aanleg van een waterberging voor infiltratie van het afstromend hemelwater geborgd. Uitgaande van een bebouwingspercentage van 50% van de vier percelen, is volgens de toelichting een berging met een totale capaciteit van 194,3 m2 nodig.

De uitwerking van de exacte omvang zal in de omgevingsvergunning(en) plaatsvinden, leiden wij af uit de plansystematiek en toelichting op pagina 13 ('duurzaamheidsaspecten').

Verder zijn er in het plangebied geen bijzondere waterbelangen aan de orde. • *Actueel waterbeheerplan 2022-2027*

Bij de toelichting hebben wij alleen een tekstuele opmerking.

In paragraaf 4.10 (Watertoets) wordt op pagina 37 gerefereerd aan het waterbeheerplan 2016-2021. Inmiddels is een nieuw waterbeheerplan vastgesteld. Aangezien het bestemmingsplan voor Tuinstraat 24 in 2022 zal worden vastgesteld, verzoeken wij ons nieuwe beheerplan te noemen in de waterparagraaf.

## Aanpassing:

De opmerkingen van het Waterschap Aa en Maas zijn verwerkt in de toelichting.

# <span id="page-53-0"></span>**7.3 Terinzagelegging ontwerp**

In de Wet ruimtelijke ordening (Wro) is in artikel 3.8 bepaald dat op de voorbereiding van een bestemmingsplan afdeling 3.4 van Algemene wet bestuursrecht (Awb) van toepassing is. In de Awb is bepaald dat het bestuursorgaan het ontwerp van het te nemen besluit met de daarop betrekking hebbende stukken die redelijkerwijs nodig zijn voor een beoordeling van het ontwerp voor een termijn van 6 weken ter inzage legt. Eenieder wordt hiermee in de gelegenheid gesteld, schriftelijk en/of mondeling zijn zienswijzen over het ontwerpbestemmingsplan naar voren te brengen.

Vanaf 10 februari 2022 t/m 24 maart 2022, gedurende 6 weken, heeft iedereen een zienswijze kunnen indienen naar aanleiding van het ontwerpplan. Er zijn geen zienswijzen ingediend.

### <span id="page-53-1"></span>**7.4 Vaststelling**

Het bestemmingsplan zal worden vastgesteld door de gemeenteraad van Boekel in de raadsvergadering van 23 juni 2022.

### <span id="page-53-2"></span>**7.5 Beroep**

Na vaststelling wordt het bestemmingsplan nogmaals zes weken ter visie gelegd. Gedurende deze periode kunnen belanghebbenden tegen het vaststellingsbesluit beroep instellen bij de Afdeling Bestuursrechtspraak van de Raad van State.

Indien geen beroep wordt ingesteld, is het plan na deze beroepstermijn onherroepelijk en treedt het plan in werking.