#### **Compositie 5 stedenbouw bv**

*telefoon email internet kvk Breda* Boschstraat 35 4811 GB Breda 076 – 5225262 [info@c5s.nl](mailto:info@c5s.nl) [www.c5s.nl](http://www.c5s.nl/) 20083802

# **Gemeente Duiven**

Bestemmingsplan "Wonen onder de toren, Groessen"

Projectnummer 210926 Datum: 18 januari 2022

# **Gemeente Duiven**

Bestemmingsplan "Wonen onder de toren, Groessen"

Projectverantwoordelijke: Dhr. ing. M.J. Volbeda Collegiale toets: Dhr. mr. M.J.A.B. Elsman

# **INHOUD**

| 1          | INLEIDING                                              | 3        |
|------------|--------------------------------------------------------|----------|
| 1.1        | Aanleiding en doel                                     | 3        |
| 1.2        | Ligging plangebied                                     | 3        |
| 1.3        | Vigerend bestemmingsplan                               | 4        |
| 1.4        | Leeswijzer                                             | 5        |
| 2          | GEBIEDSANALYSE                                         | 7        |
| 2.1        | Inleiding                                              | 7        |
| 2.2        | Ruimtelijke structuur                                  | 7        |
| 2.3        | Functionele structuur                                  | 7        |
| 3          | RUIMTELIJK BELEIDSKADER                                | 9        |
| 3.1        | Inleiding                                              | 9        |
| 3.2        | Nationaal beleid                                       | 9        |
| 3.3        | Provinciaal beleid                                     | 16       |
| 3.4        | Gemeentelijk beleid                                    | 18       |
| 4          | DOELSTELLING VAN HET PLAN                              | 25       |
| 4.1        | Doelstelling                                           | 25       |
| 4.2        | Beoogde ontwikkeling                                   | 25       |
| 4.3        | Verkeer en parkeren                                    | 26       |
|            |                                                        |          |
| 5          | MILIEU EN LANDSCHAP                                    | 29       |
| 5.1        | Inleiding                                              | 29       |
| 5.2        | Bodem                                                  | 29       |
| 5.3        | Waterhuishouding                                       | 30       |
| 5.4        | Archeologie                                            | 34       |
| 5.5        | Cultuurhistorie                                        | 37       |
| 5.6        | Natuurgebieden                                         | 39       |
| 5.7        | Flora en fauna                                         | 41       |
| 5.8        | Bedrijven en milieuzonering                            | 42       |
| 5.9        | Geurhinder                                             | 46       |
| 5.10       | Veehouderij en volksgezondheid                         | 48       |
| 5.11       | Geluid                                                 | 49       |
| 5.12       | Luchtkwaliteit                                         | 51       |
| 5.13       | Externe veiligheid                                     | 52       |
| 5.14       | Kabels en leidingen                                    | 57       |
| 5.15       | Milieueffectrapportage en vormvrije m.e.r.-beoordeling | 58       |
| 6          | JURIDISCHE PLANOPZET                                   | 61       |
| 6.1        | Inleiding                                              | 61       |
| 6.2<br>6.3 | Planopzet<br>Artikelsgewijze toelichting               | 61<br>61 |

| 7   | ECONOMISCHE UITVOERBAARHEID      | 65 |
|-----|----------------------------------|----|
| 7.1 | Inleiding                        | 65 |
| 7.2 | Kostenverhaal                    | 65 |
|     |                                  |    |
| 8   | MAATSCHAPPELIJKE UITVOERBAARHEID | 67 |
| 8.1 | Vooroverleg en inspraak          | 67 |
| 8.2 | Zienswijzen                      | 68 |
|     |                                  |    |

#### **Bijlagen**

- Bijlage 1 Verkennend bodemonderzoek;
- Bijlage 2 Flora- en faunaonderzoek;
- Bijlage 3 Stikstofdepositieberekening;
- Bijlage 4 Akoestisch onderzoek wegverkeerslawaai;
- Bijlage 5 Inrichtingsplan;
- Bijlage 6 Watertoets en watertoetstabel
- Bijlage 7 Advies Veiligheidsregio
- Bijlage 8 Aanvullende Archeologische Inventarisatie
- Bijlage 9 Archeologisch vooronderzoek: proefsleuvenonderzoek
- Bijlage 10 Programma van Eisen Archeologische opgraving
- Bijlage 11 Nota van beantwoording zienswijzen

*Uitsnede topografische kaart omgeving Groessen. Het plangebied is globaal aangeduid met een gele ster. Bron: topotijdreis.nl, 2021.*

# **1 INLEIDING**

## **1.1 Aanleiding en doel**

Het plangebied is gelegen binnen de kern Groessen, in het agrarisch gebied tussen de Dorpstraat, Weemstraat en Heiligelandstraat. Het gebied is in de uitgangssituatie ingericht als weiland en in gebruik voor diverse functies. Aan de Dorpstraat, Weemstraat en de Heiligelandstraat bevinden zich hoofdzakelijk burgerwoningen en voorzieningen behorende bij de kern Groessen.

De initiatiefnemer beoogt om ter plaatse maximaal 28 grondgebonden woningen te realiseren in een dorpse sfeer. Met de ontwikkeling wordt invulling gegeven aan een actuele woningbehoefte.

Ter hoogte van het plangebied zijn verschillende gemeentelijke bestemmingsplannen van toepassing. Aan de gronden direct aangrenzend aan de Dorpsstraat is een woonbestemming toegekend op basis van het bestemmingsplan "Groessen en Loo" van de gemeente Duiven, zoals vastgesteld d.d. 18 september 2007.

Het gedeelte 'Wonen onder de Toren' van het plangebied maakt onderdeel uit van het bestemmingsplan "Groessen 1984" uit 1984 (vastgesteld 27 juni 1983). Een gedeelte van de gronden beschikt over een agrarische gebiedsbestemming. Aan een deel van het bestemmingsplan is goedkeuring onthouden. Voor dit gedeelte is het bestemmingsplan "Groessen 1975" (vastgesteld 12 augustus 1974) van kracht. De geldende bestemmingsplannen maken deels een woonfunctie mogelijk. Op basis van de vigerende planologische regelingen is het oprichten van de beoogde woningen niet mogelijk. De locatie is onder de naam "Onder de Toren" reeds sinds de gemeentelijke visie 'Wonen en werken' uit 2003 aangemerkt als potentiële ontwikkelingslocatie van het dorp.

Om de beoogde ontwikkeling ter plaatse te kunnen realiseren is het noodzakelijk dat van de vigerende bestemmingsplannen wordt afgeweken. Voor de gewenste herziening is medewerking van de Gemeente Duiven noodzakelijk. Op basis van onderliggende partiële herziening van het vigerende bestemmingsplan wordt de beoogde woningbouw mogelijk gemaakt.

## **1.2 Ligging plangebied**

Het plangebied ligt binnen de kern Groessen, aan de noordzijde van de bebouwde kom. De planlocatie is kadastraal bekend als gemeente Groessen en Loo, sectie C, perceelnummers 2639, 840 en 382. Het gebied is circa 1,1 hectare groot.

*Luchtfoto plangebied. Met de rode contour is het plangebied bij benadering aangeduid. Bron: ruimtelijkeplannen.nl, 2021*

# **1.3 Vigerend bestemmingsplan**

## *Toetsingskader*

Ter plaatse van het plangebied vigeren de bestemmingsplannen "Groessen en Loo" dat op 18 september 2007 door de gemeenteraad is vastgesteld, het bestemmingsplan "Groessen 1984" en het bestemmingsplan "Groessen 1975". Het bestemmingsplan voor de kernen "Groessen en Loo" uit 2017 waar deze gronden onderdeel van uitmaken heeft thans een voorontwerpstatus. Aan de gronden van het gebied zijn de volgende bestemmingen en aanduidingen toegekend:

- Gebiedsbestemming 'Wonen' van ca 0,2 hectare;
- Gebiedsbestemming 'Tuin' van ca 0,1 hectare;
- Gebiedsbestemming 'Agrarisch' van circa 0,866 hectare.

## *Beoordeling en conclusie*

Binnen de geldende bestemmingen is het oprichten van maximaal 28 grondgebonden woningen niet mogelijk. De beoogde ontwikkeling is mogelijk door middel van een partiële herziening van het geldende bestemmingsplan.

*Uitsnede vigerend bestemmingsplan "Groessen en Loo". Het plangebied is aangeduid met een rode contour. Bron: ruimtelijkeplannen.nl, 2021.* 

## **1.4 Leeswijzer**

In hoofdstuk 2 wordt een beschrijving van het plangebied gegeven. In hoofdstuk 3 wordt het van toepassing zijnde beleidskader beschreven. Hoofdstuk 4 geeft een beschrijving van de ontwikkeling. In hoofdstuk 5 komt de uitvoerbaarheid van het besluit aan bod in het licht van diverse milieuhygiënische aspecten. Hoofdstuk 6 en 7 behandelen respectievelijk de economische en maatschappelijke uitvoerbaarheid. Hoofdstuk 8 geeft tenslotte de conclusie over de planologische aanvaardbaarheid van de ontwikkeling.

# **2 GEBIEDSANALYSE**

#### **2.1 Inleiding**

In dit hoofdstuk zijn de ruimtelijke structuur en de functionele structuur van het plangebied uiteengezet.

#### **2.2 Ruimtelijke structuur**

Het plangebied ligt binnen de bebouwde kom van de kern Groessen. Het plangebied wordt begrensd door lintbebouwing behorende bij de kern en het agrarisch buitengebied.

Ten zuiden van het plangebied bevindt zich de historische kern van Groessen met zijn lintvormige bebouwingsstructuur. Direct ten noordwesten van dit historische bebouwingslint aan de Dorpstraat, is een uitbreidingswijk uit de jaren '70 gelegen. Ten oosten van het plangebied bevindt zich het bewoningslint langs de Heiliglandsestraat. De centrale voorzieningen van Groessen zijn hoofdzakelijk aan de Dorpstraat gelegen. Kenmerkend voor Groessen zijn lintvormige bebouwingsstructuur met aanliggende karakteristieke gebouwen en de zichtlijnen vanuit de besloten historische kern naar het noordelijke buitengebied. Het buitengebied aan de noordzijde van het plangebied kenmerkt zich door de daar aanwezige rivierduin, een halfopen structuur met verspreid liggende bebouwing.

De kern Groessen is een kleinschalig en landelijk dorp. De woonbebouwing in de omgeving heeft met uitzondering van de aanliggende jaren '70 wijk, overwegend een vrijstaande bouwwijze. Het bebouwingslint aan de Heiliglandsestraat bestaat uit vrijstaande woningen op ruime percelen, deels bestaande uit voormalige agrarische bedrijfswoningen en deels uit meer recente inbreidingen. De woningen in de omgeving hebben een traditionele en landelijke karakteristiek. De woningen zijn overwegend voorzien van een kap. Ter hoogte van het plangebied, aan de Dorpstraat, bevindt zich een voormalig zusterklooster en school, nu in gebruik als bedrijfsbebouwing bij een autohandel. Aan de overzijde van de Dorpstraat bevindt zich de rijksmonumentale kerk van Groessen.

## **2.3 Functionele structuur**

De omgeving kan gekenmerkt worden als een woongebied met enige menging van functies gezien de combinatie van wonen, bedrijfsactiviteiten en maatschappelijke functies. Door de ligging aangrenzend aan de historische kern van Groessen, heeft de agrarische functie in de omgeving van het plangebied in de loop der jaren plaatsgemaakt voor een woonfunctie. Op aangrenzende percelen zijn derhalve hoofdzakelijk woonfuncties aanwezig. Aan de zuidwestelijke zijde van het plangebied bevinden zich bedrijfsmatige functies in de vorm van een autobedrijf en een bedrijf met een educatieve functie, alsmede maatschappelijke functies aan het Schuttersplein 1 in

de vorm van een schutterij en het rijksmonumentale kerkgebouw. Aan het Schuttersplein bevindt zich een openbaar parkeerterrein. Het plangebied is in de uitgangssituatie onbebouwd en deels in gebruik als multifunctioneel grasveld, deels als agrarisch productieperceel.

# **3 RUIMTELIJK BELEIDSKADER**

## **3.1 Inleiding**

Binnen het volgende hoofdstuk zijn de voor dit bestemmingsplan relevante structuurvisies en verordeningen per overheidslaag weergegeven en wordt getoetst of de beoogde ontwikkeling passend is binnen het beleid.

#### **3.2 Nationaal beleid**

#### *3.2.1 Structuurvisie Infrastructuur en Ruimte (SVIR), 2012*

#### *Toetsingskader*

Op 13 maart 2012 is de Structuurvisie Infrastructuur en Ruimte (SVIR) van kracht geworden. Deze structuurvisie vormt de uitwerking van de ambities van het Rijk, op basis van haar verantwoordelijkheden, in Rijksdoelen en daarmee samenhangende nationale belangen op het gebied van een samenhangend ruimtelijk en mobiliteitsbeleid. Het Rijk heeft tot doel Nederland concurrerend, bereikbaar, leefbaar en veilig te maken in een periode van economische conjunctuurschommelingen, klimaatverandering en toenemende regionale verschillen. Aanleiding voor het vaststellen van de Structuurvisie is de constatering dat het voorheen geldende ruimtelijke Rijksbeleid onvoldoende bijdroeg aan het behalen van deze doelen, onder meer door het veroorzaken van bestuurlijke drukte, ingewikkelde regelgeving en een te sectorale blik op vraagstukken. Om dit te keren brengt het Rijk de ruimtelijke ordening zo dicht mogelijk bij diegene die het aangaat en laat het meer over aan gemeenten en provincies.

Het Rijk onderscheidt thans nog dertien nationale belangen; uitsluitend op basis van deze belangen intervenieert het Rijk in de ruimtelijke ordening. Een groot deel van deze belangen leidt tot het reserveren van ruimte voor functies. Dit betreft dan bijvoorbeeld het reserveren van ruimte voor waterberging, militaire activiteiten en de uitbreiding van het hoofdwegennet. Deze belangen zijn vastgelegd in het Besluit algemene regels ruimtelijke ordening (Barro) en de Regeling algemene regels ruimtelijke ordening (Rarro). Eén van de belangen die niet leidt tot een ruimtereservering is het belang van een 'zorgvuldige afweging en transparante besluitvorming bij alle ruimtelijke en infrastructurele besluiten'. In het kader van dit belang heeft het Rijk besloten om, ten behoeve van het verminderen van de bestuurlijke drukte en het neerleggen van verantwoordelijkheden bij decentrale overheden, de verstedelijkingsstrategie te wijzigen. Dit houdt in dat het bundelingsbeleid, verdichtingsbeleid, locatiebeleid voor bedrijven en voorzieningen, beleid voor basiskwaliteit, stedelijke netwerken, nationale landschappen en rijksbufferzones is afgeschaft en dat daar slechts één beleidslijn voor terug komt: de 'ladder voor duurzame verstedelijking'. Deze 'ladder' heeft tot doel het principe van vraaggericht programmeren en het principe van zorgvuldig ruimtegebruik bindend voor te schrijven bij de afwegingen van gemeenten en provincies. Dit belang is als procesvereiste vastgelegd in het Besluit ruimtelijke ordening (Bro).

Grondgedachte van de 'ladder' is dat een activiteit op meerdere locaties zou kunnen plaatsvinden en dat vervolgens de planologisch meest juiste locatie gekozen moet worden. Het gaat hierbij uit van de activiteit. Hiermee wordt beoogd om de voorheen bestaande praktijk, waarbij in veel gevallen een bestemming wordt gezocht voor een bepaalde locatie (bv. herbestemmen van een voormalige vuilstortplaats), om te vormen.

*Uitsnede Structuurvisie Infrastructuur en Ruimte. Het plangebied is aangeduid met een rode aanwijzer. Bron: ruimtelijkeplannen.nl, 2021.* 

## *Beoordeling*

Eén van de belangrijkste doelen van de SVIR is het versterken van de (inter)nationale bereikbaarheid. Binnen de gemeente Duiven bevinden zich diverse onderdelen van de nationale ruimtelijke hoofdstructuur die van belang zijn voor de bereikbaarheid van Nederland. Binnen de gemeentegrenzen bevinden zich ruimtereserveringen ten aanzien van (inter)nationale spoorwegverbindingen, het (inter)nationaal hoofdwegennet, een buisleiding- en een hoogspanningsverbinding van (inter)nationaal belang.

De SVIR is een kaderstellende visie waarvan de juridische doorwerking en daarmee het toetsingskader voor nieuwe ruimtelijke ontwikkelingen plaatsvindt via het Barro naar gemeentelijke bestemmingsplannen. Het Rijk laat afspraken over kleinschalige woningbouwontwikkelingen ten behoeve van de lokale woningbehoefte over aan provincies en gemeenten.

Het onderliggende initiatief betreft het ontwikkelen van 28 grondgebonden woningen en een maatschappelijke functie binnen een gebied dat reeds in de gemeentelijke structuurvisie is aangewezen als inbreidingslocatie binnen de bestaande kern. Het initiatief is kleinschalig van aard. Met de beoogde ontwikkeling wordt bijgedragen aan een gedifferentieerde woningvoorraad.

Het nationale belang 13 strekt tot een 'zorgvuldige afweging en transparante besluitvorming bij alle ruimtelijke en infrastructurele besluiten', als vervat in de 'ladder voor duurzame verstedelijking'. Dit belang is van toepassing op het onderhavig besluit. Aan dit belang wordt navolgend getoetst.

#### *Conclusie*

Geconcludeerd kan worden dat onderhavige ontwikkeling in principe past binnen de aangewezen nationale belangen. Aan de 'ladder voor duurzame verstedelijking' wordt navolgend getoetst.

#### *3.2.2 Besluit algemene regels ruimtelijke ordening (Barro, Rarro), 2012*

## *Toetsingskader*

Het Rijk heeft in de hiervoor genoemde SVIR vastgesteld dat voor een beperkt aantal onderwerpen de bevoegdheid om algemene regels te stellen zou moeten worden ingezet. De SVIR bepaalt welke kader stellende uitspraken zodanig zijn geformuleerd dat deze bedoeld zijn om beperkingen te stellen aan de ruimtelijke besluitvormingsmogelijkheden op provinciaal en gemeentelijk niveau. Ten aanzien daarvan is een borging door middel van normstelling, gebaseerd op de Wet ruimtelijke ordening, gewenst. Die uitspraken onderscheiden zich in die zin dat van de provincies en de gemeenten wordt gevraagd om de inhoud daarvan te laten doorwerken in de ruimtelijke besluitvorming. Zij zijn dus concreet normstellend bedoeld en worden geacht direct of indirect door te werken tot op het niveau van de lokale besluitvorming, zoals de vaststelling van bestemmings- en wijzigingsplannen.

Het Besluit algemene regels ruimtelijke ordening (Barro) bevestigt in juridische zin die kader stellende uitspraken. Op 30 december 2011 is het Barro in werking getreden met daarin een regeling voor een beperkt aantal onderwerpen. Op 1 oktober 2012 is het besluit aangevuld met regels voor de andere beleidskaders uit de SVIR en tevens uit het Nationaal Waterplan en het Derde Structuurschema Elektriciteitsvoorziening. Door de nationale belangen vooraf in bestemmingsplannen te borgen, wordt met het Barro bijgedragen aan versnelling van de besluitvorming bij ruimtelijke ontwikkelingen en vermindering van de bestuurlijke drukte. Een aantal onderwerpen is geregeld in de bij het Barro behorende Regeling algemene regels ruimtelijke ordening (Rarro).

## *Beoordeling*

Het plangebied is gelegen in een gebied waarvoor op basis van het Barro en het Rarro een ruimtereservering geldt ten aanzien van de bouwhoogte van windmolens binnen radarverstoringsgebied. Rondom radarstations waaronder de radarstations van Herwijnen, Soesterberg, AOCS Nieuw Milligen en Volkel mogen geen bouwwerken worden opgericht met een hoogte die van invloed zou kunnen zijn op de werking van de radar. Voor nieuwe bouwwerken bedraagt de maximale bouwhoogte 114 meter ten opzichte van NAP en voor windturbines bedraagt de maximaal toegestane hoogte 90 meter ten opzichte van NAP. De beoogde ontwikkeling maakt de oprichting van grondgebonden gezinswoningen mogelijk . De beoogde ontwikkeling leidt niet tot het oprichten van bouwwerken boven de toegestane bouwhoogte.

In de omgeving van de kern Groessen gelden een aantal ruimtereserveringen ten behoeve van de nationale energievoorziening, vervoer van gevaarlijke stoffen en het hoofd(spoor)wegennet. Het Rijk wijst tracés van hoogspanningsverbindingen vanaf 220 kV aan. Ten noordoosten van de kern Groessen bevindt zich een hoogspanningsleiding van (inter)nationaal belang met een vermogen van 380 kV (Dodewaard-Doetichem).

Ten noorden van de kern Groessen bevindt zich de spoorverbinding Arnhem- Zevenaar en ten zuiden van de kern is de Betuweroute gelegen. Ten zuidoosten van de kern is eveneens een ruimtereservering gelegd voor een nieuwe hoofdweg tussen Ressen en Oudbroeken van de A15 op de A12 (de ViA15). Op 8 maart 2017 is door de Minister voor dit wegtraject een Tracébesluit genomen. Binnen het Tracébesluitgebied zijn geen nieuwe ontwikkelingen toegestaan. Het plangebied is niet gelegen binnen het besluitgebied.

Tevens geldt een ruimtereservering voor de aanleg van een buisleiding die deel uitmaakt van de nationale energiestructuur. In de Rijksstructuurvisie Buisleidingen is het beleid voor buisleidingen van nationaal belang verder uitgewerkt. Het plangebied bevindt zich niet binnen de reserveringsgebieden en ligt buiten de plaatsgebonden risico contour (PR 10-6 ). Zie tevens paragraaf 5.11.

## *Conclusie*

Geconcludeerd kan worden dat de beoogde ontwikkeling van een kleinschalige woonwijk in principe past binnen het beleidskader zoals vastgesteld in het Barro en Rarro. De juridische doorwerking van de beleidskaders vindt plaats in het geldende bestemmingsplan.

## *3.2.3 Ladder voor duurzame verstedelijking (art. 3.1.6 lid 2 Bro), 2012*

## *Toetsingskader*

Op 1 oktober 2012 is art. 3.1.6, lid 2 toegevoegd aan het Besluit ruimtelijke ordening (Bro); dit artikel bevat de 'ladder voor duurzame verstedelijking'. Met de toevoeging van dit artikel in het Bro is beoogd vanuit een oogpunt van ruimtelijke ordening ongewenste leegstand te vermijden en zorgvuldig ruimtegebruik te stimuleren (ECLI:NL:RVS:2017:353, r.o. 18.5). Op 1 juli 2017 is een wijziging van art. 3.1.6, lid 2 Bro in werking getreden. Het Bro regelt thans dat 'de verantwoording van een juridisch verbindend ruimtelijk besluit van een decentrale overheid dat een nieuwe stedelijke ontwikkeling mogelijk maakt, een beschrijving dient te bevatten van de behoefte aan die ontwikkeling. Tevens is geregeld dat indien het ruimtelijk besluit die ontwikkeling mogelijk maakt buiten het bestaand stedelijk gebied, de verantwoording een motivering dient te bevatten waarom niet binnen het bestaand stedelijk gebied in die behoefte kan worden voorzien'. De definiëring van enkele van de in het artikel genoemde begrippen in art. 1.1.1 Bro laat onverlet dat de 'ladder voor duurzame verstedelijking' als een 'open norm' is te kwalificeren. Dit houdt in dat de norm inhoudelijk open is en onder verschillende omstandigheden nader ingevuld moet worden. Sinds de inwerkingtreding van het artikel heeft de Afdeling bestuursrechtspraak Raad van State (ABRvS) in haar jurisprudentie de norm veelvuldig ingevuld en daardoor verder begrensd. Op 28 juni 2017 heeft de ABRvS een zogenoemde 'overzichtsuitspraak' gedaan (ECLI:NL:RVS:2017:1724, r.o. 2 t/m 12.8), waarin de dan geldende en op basis van de voornoemde wijziging te behouden jurisprudentielijnen nader uit een worden gezet. Op basis van deze jurisprudentielijnen kan de 'ladder voor duurzame verstedelijking' concreet worden toegepast.

#### *Beoordeling*

Toepassing van de 'ladder voor duurzame verstedelijking' houdt een antwoord op de volgende rechtsvragen in.

- a. Voorziet het onderhavige besluit in een stedelijke ontwikkeling?
- b. Voorziet het onderhavige besluit in een nieuwe stedelijke ontwikkeling?
- c. Is er sprake van een behoefte aan de voorziene ontwikkeling?
- d. Is de voorziene ontwikkeling gelegen buiten bestaand stedelijk gebied?

e. Is het mogelijk om de voorziene ontwikkeling binnen bestaand stedelijk gebied te realiseren?

Indien een rechtsvraag positief kan worden beantwoord, dient de 'ladder' verder te worden doorlopen. Indien een rechtsvraag negatief wordt beantwoord, dan is de 'ladder' niet (verder) van toepassing dan wel kan niet aan de 'ladder voor duurzame verstedelijking' worden voldaan.

#### a. Voorziet het onderhavige besluit in een stedelijke ontwikkeling?

Uit de 'overzichtsuitspraak' van de ABRvS blijkt dat wanneer een ruimtelijk besluit voorziet in méér dan 11 woningen die gelet op hun onderlinge afstand als één woningbouwlocatie zijn aan te merken, deze ontwikkeling in beginsel als een stedelijke ontwikkeling dient te worden aangemerkt. Ten aanzien van andere vormen van gebruik van gronden dan ten behoeve van het wonen geldt dat indien het ruimtelijk besluit voorziet in een terrein met een ruimtebeslag van meer dan 500 m² of in een gebouw met een bruto-vloeroppervlakte groter dan 500 m², deze ontwikkeling in beginsel als een stedelijke ontwikkeling dient te worden aangemerkt. Als er enkel sprake is van een planologische functiewijziging binnen bestaande bebouwing dan is er in beginsel geen sprake van een nieuwe stedelijke ontwikkeling (zie onder meer uitspraak ABRvS 20 april 2016 ECLI:NL:RVS:2016:1075.

*Het onderhavige planvoornemen betreft de realisatie van een uitbreiding van de kern Groessen met maximaal 28 grondgebonden woningen. Er is sprake van een stedelijke ontwikkeling als bedoeld in de ladder voor duurzame verstedelijking (art. 3.1.6 lid 2 Bro).*

#### b. Voorziet het onderhavige besluit in een nieuwe stedelijke ontwikkeling?

De laddertoets geldt uitsluitend voor *nieuwe* stedelijke ontwikkelingen. Dit zijn ontwikkelingen die een nieuw beslag op de ruimte leggen. Hiervan is sprake als er door het ruimtelijke besluit meer bebouwing wordt mogelijk gemaakt dan er op basis van de voorgaande regeling kon worden gerealiseerd. Uit jurisprudentie volgt dat van een nieuwe stedelijke ontwikkeling sprake is wanneer er naar aard en omvang een significante toename aan bebouwing mogelijk is. Als gevolg van de beoogde ontwikkeling wordt een intensivering van het ruimtegebruik ter plaatse mogelijk gemaakt.

*In de uitgangssituatie is sprake van een onbebouwd agrarisch perceel zonder bouwvlak. Met de realisatie van maximaal 28 woningen is sprake van een nieuw beslag op de ruimte en daarmee van een nieuwe stedelijke ontwikkeling.*

## c. Is er sprake van een behoefte aan de voorziene ontwikkeling?

Indien er sprake is van een nieuwe stedelijke ontwikkeling, dan dient tevens de actuele behoefte aan de ontwikkeling inzichtelijk te worden gemaakt. Deze behoefte kan kwalitatief of kwantitatief van aard zijn.

*Uit de gemeentelijke Woonvisie 2025 en de Woonagenda 2017-2022 is het gemeentelijk afwegingskader voor nieuwe woningbouwplannen vastgelegd. Aan de Woonvisie ligt een regionale woningmarktanalyse op basis van de bevolkingsprognose (Primos2016) en woonvoorkeuren (WoON2015) ten grondslag. Uit de analyse blijkt een regionale kwantitatieve vraag te bestaan van circa 300 woningen in de periode tot 2025. De actuele kwalitatieve behoefte bestaat uit betaalbare koopwoningen (tot 280.000 euro) voor kleinere huishoudens op een goed bereikbare locatie en nabij voorzieningen. Uit de analyse van 2016 blijkt dat de te verwachte woningbehoefte op de middellange termijn tot 2040 zal afnemen. Vanaf 2035 wordt een stabilisatie van de groei verwacht. De gemeente Duiven fungeert in de regionale woningmarkt als vestigingsgebied voor doorstromers uit de directe omgeving van de stad Arnhem. Op basis van de te verwachte instroom van jonge huishoudens uit de regio Arnhem wordt voor de bouwproductie in Duiven rekening gehouden met een extra instroom van ca 100 huishoudens tot 2025 op basis van de prognose uit 2016.* 

*De bestaande woningvoorraad in de gemeente Duiven dateert overwegend uit de periode 1985-1995 en bestaat voornamelijk uit eengezinswoningen (ca 60%). Bijna een derde van de woningvoorraad bestaat uit huurwoningen. Door de functie van Duiven als doorstroomgebied van de stedelijke regio Arnhem, is het aandeel huishoudens met een hoog inkomen binnen de gemeente relatief groot. Op basis van een enquête uitgevoerd onder lokale jongeren in 2016 blijkt bij deze doelgroep een onvervulde woningvraag te bestaan van 100 á 200 huishoudens binnen de gemeente.* 

*In de kern Groessen is het aandeel dure woningen binnen de woningvoorraad relatief hoog. Veel grote en dure woningen worden bewoond door één- en tweepersoonshuishoudens uit een hogere leeftijdscategorie. Doorstroming naar kleinere woningen binnen de kern is voor deze doelgroep moeilijk te realiseren.*

*In 2019 hebben de samenwerkende gemeente in de regio Liemers op basis van een nieuw woningmarktonderzoek (Liemers 2019) de 'Liemerse woonagenda: koers voor 2020-2025' opgesteld. Op basis van de nieuwe prognoses zijn de woningbouwbehoeften tussen 2025 en 2040 naar boven bijgesteld.*

*Tot 2025 wordt de woningbehoefte geraamd op circa 500 woningen per jaar, vanaf 2025 ligt deze op circa 300 per jaar en na 2030 wordt er een groei van circa 50 woningen per jaar voorzien. Met name in de aangrenzende gemeente van Arnhem: Westervoort en Duiven stijgt de woningmarktdruk.*

*Met de ontwikkeling van de beoogde maximale 28 grondgebonden woningen wordt aangesloten bij de recente regionale woningbouwafspraken uit de Liemerse Woonagenda 2020 -2025 wat betreft het versnellen van de woningbouwopgave. Met name binnen kernen aan de A12, is versnelling gewenst vanwege de aantrekkende werking van de stad Arnhem. Woningbouwontwikkelingen vinden bij in eerste instantie plaats door middel van inbreidingslocaties en vervolgens door middel van een aantal uitleglocaties.*

*De woningen zijn gericht op een volgens de Woonvisie belangrijke doelgroep, namelijk lokale één- en tweepersoonshuishouden. Met het realiseren van dergelijke woningen, wordt een bijdrage geleverd aan het verminderen van het aandeel 'scheefwonen'. Woningbouw binnen de kleine kernen wordt als wenselijk gezien om lokale jongeren de gelegenheid te geven om zich binnen het eigen dorp te kunnen vestigen en daarmee onderdeel uit te kunnen blijven maken van de eigen gemeenschap. Hiervoor is het 'manifest lokale woningbehoefte' opgesteld. De woningen passen naar aard, prijsniveau en omvang binnen de lokale woningvraag en de dorpse karakteristiek van Groessen.* 

*Met de beoogde ontwikkeling wordt invulling gegeven aan een actuele behoefte. De uitgebreide toets aan de Woonvisie is opgenomen in paragraaf 3.4 van deze toelichting.*

d. Is de voorziene ontwikkeling gelegen buiten bestaand stedelijk gebied?

*Nieuwe ruimtelijke ontwikkelingen dienen bij voorkeur binnen bestaand stedelijk gebied te worden gerealiseerd. In artikel 1.1.1 onder h van het Bro is een nadere omschrijving van het begrip 'bestaand stedelijk gebied' vastgelegd. Als bestaand stedelijk gebied wordt aangemerkt:*

*'bestaand stedenbouwkundig samenstel van bebouwing ten behoeve van wonen, dienstverlening, bedrijvigheid, detailhandel of horeca, alsmede de daarbij behorende openbare of sociaal culturele voorzieningen, stedelijk groen en infrastructuur'.*

*In de jurisprudentie is het begrip nader ingevuld. Gronden waarop een agrarische bestemming rust, en die overeenkomstig die bestemming worden gebruikt, vormen geen onderdeel van bestaand stedelijk gebied. Ook onbebouwde gronden, bijvoorbeeld sportvelden, kunnen als bestaand stedelijk gebied worden aangemerkt wanneer onderdeel van openbare en sociaal-culturele voorzieningen alsmede stedelijk groen. (ABRvS 20 mei 2015; ECLI:NL:RVS:2015:1581). Mits de locatie onderdeel uitmaakt van een bestaand stedelijk samenstel van bebouwing.*

*Het plangebied bevindt zich in het kernrandgebied van de kern Groessen. Ter plaatse zijn zowel het bestemmingsplan "Groessen en Loo" voor de bebouwde kom en de bestemmingsplannen ''Groessen 1984" en "Groessen 1975" van toepassing. In 2017 is een voorontwerp bestemmingsplan opgesteld voor de kernen Groessen en Loo. In dit plan is de begrenzing van de bebouwde kom herzien waardoor het plangebied onderdeel uitmaakt van de bebouwde kom. Dit bestemmingsplan is echter nooit vastgesteld. Op basis van de gemeentelijke omgevingsvisie 'Koersdocument Omgevingsvisie Duiven' uit 2020 maakt het plangebied onderdeel uit de bebouwde kom van Groessen.*

*In de uitgangssituatie is het deel van de gronden dat onderdeel uitmaakt van het vigerende bestemmingsplan "Groessen en Loo" voorzien van een tuinbestemming danwel een woonbestemming en in gebruik als speelveld. Het noordelijke deel van het plangebied beschikt over een agrarische gebiedsbestemming. De gronden bestaan uit kleine weilanden met landschappelijke elementen zoals bomenrijen en struweel. Aangezien deze gronden liggen ingebed tussen de lintbebouwing aan de Dorpstraat (zuidzijde) en de Heiliglandsestraat (oostzijde) en de in de jaren '70 gerealiseerde*  *uitbreidingswijk van Groessen (noordwestzijde) maakt het plangebied in ruimtelijk opzicht reeds onderdeel uit van de bebouwde kom. De gronden maken in ruimtelijk en functioneel opzicht onderdeel uit van het bestaand stedelijk gebied.*

#### *Conclusie*

Geconcludeerd kan worden dat de onderhavige ruimtelijke ontwikkeling is aan te merken als een 'nieuwe stedelijke ontwikkeling'. Er is sprake van een invulling van een actuele behoefte binnen bestaand stedelijk gebied. Het initiatief past binnen de kaders van de ladder voor duurzame verstedelijking.

## **3.3 Provinciaal beleid**

## *3.3.1 Omgevingsvisie Gaaf Gelderland*

#### *Toetsingskader*

In maart 2019 is de Omgevingsvisie Gaaf Gelderland met de daarbij behorende omgevingsverordening vastgesteld. De omgevingsvisie en de omgevingsverordening worden periodiek geactualiseerd. De omgevingsvisie beschrijft de ambities van de provincie op het gebied van verkeer, water, natuur en ruimtelijke ordening. De provinciale hoofddoelen zijn vertaald in de centrale hoofddoelen: gezond, veilig, schoon, welvarend. Vanuit deze doestellingen zijn zeven ambities geformuleerd voor de thema's: energietransitie, klimaatadaptatie, circulaire economie, biodiversiteit, bereikbaarheid economisch vestigingsklimaat en het woon- en leefklimaat.

De provincie streeft een vitaal platteland na met een open landschap, concentratie van bebouwing binnen bestaand stedelijk gebied en hergebruik van bestaande bebouwing.

Voor nieuwe ruimtelijke ontwikkelingen wordt de Ladder voor duurzame verstedelijking gehanteerd. Bestemmingsplannen die voorzien in een nieuwe stedelijke ontwikkeling dienen aan te tonen dat wordt voldaan aan een zorgvuldige locatieafweging. Op basis van regionaal woonbehoefteonderzoek hebben de gemeenten afspraken gemaakt over de lokale woningbouwopgave. Om regionale overcapaciteit te kunnen voorkomen, bouwen de kernen primair voor de opvang van de eigen bevolkingsgroei.

#### *Beoordeling*

Concentratie van woningbouw binnen de bebouwde kom past binnen het streven van de provincie naar een vitaal platteland en een concentratie van ontwikkelingen in de kernen. Er is geen sprake van een grootschalig initiatief of een ontwikkeling met grote ruimtelijke invloed. Het initiatief past binnen het regionale ruimtelijke beleid.

#### *Conclusie*

Het voorliggende initiatief is passend binnen het ruimtelijke beleid van de Provincie Gelderland.

## *3.3.2 Omgevingsverordening Gelderland*

## *Beleidskader*

Met de Omgevingsverordening worden de beleidsdoelstelling van de Omgevingsvisie juridisch gewaarborgd. De huidige verordening werd op 24 september 2014 door Provinciale Staten vastgesteld en vervolgens op onderdelen herzien. De meest recente actualisatie (actualisatieplan 7) dateert van 31 maart 2021.

Ten aanzien van woonlocaties is in de Omgevingsverordening onder artikel 2.2 een instructieregel opgenomen voor gemeenten op basis waarvan nieuwe ontwikkelingen dienen te voldoen aan de regionale afspraken zoals vastgelegd in de regionale woonagenda.

#### *Artikel 2.2 (instructieregel bestemmingsplan doorwerking regionale woonagenda)*

- *1. Een bestemmingsplan maakt nieuwe woningen alleen mogelijk als die ontwikkeling past binnen een door Gedeputeerde Staten vastgestelde regionale woonagenda.*
- *2. Als een ontwikkeling niet past binnen de vigerende regionale woonagenda, kan een bestemmingsplan vooruitlopend op de eerstvolgende actualisatie van de regionale woonagenda nieuwe woningen toch mogelijk maken onder de volgende voorwaarden:*
	- *a. er wordt voldaan aan de eisen van de Ladder voor duurzame verstedelijking;*
	- *b. de ontwikkeling past binnen het meest recente provinciale beleid;*
	- *c. er heeft aantoonbaar regionale afstemming plaatsgevonden over deze ontwikkeling, en*
	- *d. Gedeputeerde Staten stemmen in met deze ontwikkeling.*

## *Beoordeling*

Met de realisatie van maximaal 28 grondgebonden woningen wordt invulling gegeven aan de regionale afspraken uit de Liemerse woonagenda: koers voor 2020-2025' om de uitvoering van het woningbouwprogramma te versnellen. Op basis van woningmarktonderzoek uitgevoerd in het kader van de Woonvisie 2025 is reeds aangetoond dat er binnen de gemeente een grote kwalitatieve vraag bestaat naar woningen voor kleinere huishoudens. De planlocatie is opgenomen als inbreidingslocatie in het Koersdocument Omgevingsvisie uit 2020. Het realiseren van woonmogelijkheden voor senioren en jongeren zijn de belangrijkste speerpunten voor de ontwikkeling van de kern Groessen op basis van de 'Dorpsvisie Groessen' uit 2013.

Het beoogde woongebied voorziet in een differentiatie in prijs en woningtype. In de nieuwe situatie zullen 12 woningen worden gerealiseerd binnen het goedkope segment (43%). De beoogde woningen worden levensloopbestendig uitgevoerd, waardoor ze op de lange termijn zijn aan te passen aan veranderende levensfasen. Met de beoogde ontwikkeling worden onder meer betaalbare woningen gerealiseerd voor kleinere huishoudens. Met name onder ouderen en lokale jongeren is vraag naar dit woningtype. Het aanbod aan passende woningen voor deze doelgroep binnen de kern Groessen is beperkt. Op basis van onderhavige ontwikkeling wordt invulling gegeven aan een actuele vraag. De woningen worden uitgevoerd als grondgebonden woningen in een groene omgeving met een dorps karakter. Zie tevens paragraaf 3.4.

## *Conclusie*

De beoogde ontwikkeling is passend in de doelstellingen van de Provincie zoals opgenomen in de Omgevingsverordening Gelderland.

## **3.4 Gemeentelijk beleid**

## *3.4.1 Structuurvisie Duiven 2015*

## *Toetsingskader*

Op 28 september 2015 heeft de gemeenteraad van Duiven de Structuurvisie Duiven vastgesteld. de structuurvisie vormt het toetsingskader voor nieuwe ruimtelijke ontwikkelingen.

De gemeente Duiven is in 1974 aangewezen door het Rijk als een nationale groeikern. Op basis van deze status vond in de jaren '70 grootschalige nieuwbouw plaats. De in deze periode ontstane wijken hebben een eenzijdige samenstelling met relatief veel grondgebonden koopwoningen en relatief weinig huurwoningen.

Op basis van een analyse van bevolkings- en huishoudensprognoses blijkt dat er een korte termijn behoefte bestaat aan nieuwe woningen. Een deel van de woningbouwopgave maakt al onderdeel uit van de plancapaciteit. Op basis van kwalitatieve prognoses sluit echter een deel van de geplande nieuwbouw niet aan bij de lange termijn kwalitatieve woonbehoefte. Als gevolg van demografische ontwikkelingen zoals huishoudensverdunning, neemt het aandeel kleine huishoudens toe. Het woningbouwprogramma dient in toenemende mate kwalitatief te worden beoordeeld ('de juiste woning op de juiste plek').

Onderdeel B van de Structuurvisie bevat integrale, gebiedsgerichte thema's. In dit onderdeel zijn voor de kernen de accenten en uitgangspunten voor ontwikkelingen binnen het bestaand stedelijk gebied samengevat. In dit deel is ook de deelgebiedsvisie voor de kern Groessen opgenomen. Voor de ontwikkeling van de kern is in 2013 ook een dorpsvisie Groessen opgesteld.

Kenmerken voor de structuur van de kern Groessen is de dorpse sfeer die zich laat typeren als 'plattelandskern'. De relatie van de bebouwingslinten met het omringende platteland met oude linten, zichtlijnen en open plekken voor stedelijke functies zoals speelvoorzieningen dragen hier aan bij. Belangrijke cultuurhistorische identiteitsdragers zijn een aantal historische bouwwerken, oude wegenpatronen, groen- en waterstructuren. De gemeente streeft er naar om de cultuurhistorische waarden meer 'beleefbaar' te maken. Aan de Dorpsstraat is een zoekzone voor wonen opgenomen. Prioriteit binnen het lokale woningbouwbeleid is de realisatie van passende woningen voor lokale ouderen en jongeren.

#### *Beoordeling*

De beoogde ontwikkeling van maximaal 28 grondgebonden woningen in een dorpse structuur aan de Dorpsstraat is passend binnen de kwalitatieve doelstellingen van de Structuurvisie binnen het thema wonen. Met de ontwikkeling wordt voorzien in de vraag naar betaalbare woningen voor kleinere huishoudens (waaronder ouderen en lokale jongeren) op een woonlocatie nabij maatschappelijke voorzieningen ('Onder de toren'). Met de realisatie van passende levensloopbestendige woningen voor kleine huishoudens wordt tevens een bijdrage geleverd aan doorstroming op de woningmarkt. De woningaantallen en de stedenbouwkundige opzet van de wijk passen in het dorpse karakter van de kern Groessen.

Ten aanzien van de actuele woningbouwbehoefte heeft in 2019 een nieuwe analyse plaatsgevonden in opdracht van de samenwerkende gemeenten. Uit de recente gegevens blijkt dat de in de Structuurvisie verwachte afname van de vraag naar woningen op de lange termijn niet meer actueel is. Ook op de lange termijn neemt de vraag naar woningen toe. De recente woningmarktprognoses zijn opgenomen in paragraaf 3.4.2 van deze toelichting.

#### *Conclusie*

De beoogde ontwikkeling past binnen de kaders van de Structuurvisie Duiven 2015.

#### *3.4.2 Koersdocument Omgevingsvisie*

Op 8 juni 2020 is het 'Koersdocument Omgevingsvisie Duiven' vastgesteld. In de aanloop naar het opstellen en vaststellen van een Omgevingsvisie is het Koersdocument opgesteld. Dit document is een eerste aanzet naar de uitwerking van de Omgevingsvisie. De Omgevingsvisie is een integraal afwegingskader voor alle onderwerpen die betrekking hebben op de fysieke leefomgeving.

De ambities en doelen ten aanzien van de leefomgeving zijn als volgt weergegeven:

1. Een duurzaam thuis.

Op basis van de bevindingen uit de regionale woningmarktanalyse uit 2019, afspraken uit de Woondeal regio Arnhem Nijmegen uit 2020 en de Liemerse Woonagenda benadrukt de omgevingsvisie de noodzaak om de kwantitatieve woningvoorraad op korte termijn te vergroten om tegemoet te komen aan de toegenomen vraag. Om de huidige dorpse identiteit te kunnen behouden, vinden nieuwe ontwikkelingen zo veel mogelijk plaats in de vorm van kleinschalige plannen die bij voorkeur binnen de bestaande kernen worden gerealiseerd. Doelstelling is om alle inbreidingslocatie hierbij optimaal te benutten.

De kwalitatieve woningbehoefte bestaat met name uit passende woningen voor zelfstandig wonende ouderen op een goed ontsloten locatie en nabij voorzieningen.

#### 2. Een gezonde en sociale leefomgeving

Als identiteitsbepalende aspecten binnen de fysieke leefomgeving worden erfgoed, de sociale leefomgeving en de groene leefomgeving gezien. Behoud en versterking van deze waarden draagt bij aan een gezonde gemeenschap in brede zin.

## 3. Vitale economie

Het versterken van de economische positie van de gemeente op basis van regionale toegevoegde waarde staat binnen dit thema centraal. Speerpunten zijn de herontwikkeling van het centrum van Duiven en de herontwikkeling van de spoorzone.

## 4. Bereikbaarheid

De gemeente zet zich in om ook de voorzieningen voor langzaam verkeer te versterken, de verkeersveiligheid in woongebieden te vergroten en de toegankelijkheid van openbaar gebied voor minder validen te verbeteren. Het behouden en versterken van een goede bereikbaarheid en het aanleggen van voldoende infrastructurele voorzieningen zijn een aandachtspunt bij nieuwe ontwikkelingen.

## 5. Klaar voor de toekomst

De gemeente streeft ernaar om in 2050 energieneutraal te zijn. In regionaal verband wordt de RES (Regionale Energiestrategie) vormgegeven op basis waarvan zoekgebieden voor grootschalige opwekking worden aangewezen. Dit vraagt op gemeenteniveau naar een andere energieaanpak. De gemeente streeft er onder meer naar om het warmtenet verder uit te breiden. Voor de (middel) lange termijn ambieert de gemeente om de klimaatadaptatie, biodiversiteit en circulariteit te vergroten.

Ten aanzien van de bovenstaande thema's zijn themakaarten opgenomen. Het plangebied is in visiekaart 11 wonen en werken opgenomen als inbreidingslocatie voor de middellange termijn (ontwikkeling tot 2029). Binnen de kern Groessen zijn twee inbreidingslocatie voorzien.

*Uitsnede kaart 11 Visiekaart wonen en werken. Het plangebied is aangeduid met nummer 19. Bron: Koersdocument Omgevingsvisie Gemeente Duiven 2020*

#### *Beoordeling*

Met de beoogde plannen wordt invulling gegeven aan de ambities uit het Koersdocument Omgevingsvisie door deelgebied 19 binnen de kern Groessen zoals aangewezen in visiekaart 11 voor wonen en werken in ontwikkeling te brengen. Er is sprake van een inbreidingslocatie in bestaand stedelijk gebied. Met de ontwikkeling wordt een groot aandeel betaalbare woningen gerealiseerd. Het gebied wordt goed ontsloten en bevindt zich binnen loopafstand van belangrijke voorzieningen aan het dorpslint. Binnen het plangebied worden voldoende parkeerplaatsen gerealiseerd. De ontwikkeling draagt bij aan de (middel)lange termijn doelstellingen van de gemeente zoals opgenomen in de Omgevingsvisie.

#### *Conclusie*

De beoogde ontwikkeling geeft invulling aan de beleidsdoelstelling omtrent wonen zoals geformuleerd in het Koersdocument Omgevingsvisie.

#### *3.4.3 Woonvisie 2025*

#### *Toetsingskader*

De gemeente Duiven heeft op 28 maart 2017 de Woonvisie 2025 en de woonagenda 2017- 2022 vastgesteld. Ten grondslag aan de Woonvisie ligt een regionale woningmarktanalyse door de Atrivé op basis van een analyse van de bevolkingsprognose (Primos2016) en woonvoorkeuren (WoON2015). De Woonvisie vormt een afwegingskader voor nieuwe woningbouwplannen.

Uit de woningmarktanalyse van 2016 blijkt dat als gevolg van landelijke maatschappelijke en sociaaleconomische ontwikkelingen zoals vergrijzing, ontgroening, de huisvesting van statushouders en de flexibilisering van de arbeidsmarkt de regionale woningbehoefte met name op de korte termijn (tot 2025) veel hoger ligt dan het aanbod. In de periode tot 2050 wordt een huishoudensgroei in de regio rond Arnhem voorspeld van minimaal 5%. In de gemeente Duiven ligt de verwachte huishoudensgroei met 3,7% iets onder het regionaal gemiddelde. Vanaf 2035 wordt een stabilisatie van de groei verwacht.

De stad Arnhem trekt als gevolg van de gevestigde kennisinstellingen en het stedelijk vestigingsklimaat relatief veel jongeren aan.

Binnen de regionale woningmarkt fungeert onder meer de gemeente Duiven als vestigingsgebied voor doorstromers uit Arnhem (in de leeftijdscategorie 30 plus). Doorslaggevend voor deze doorstromers is het groene en dorpse woonmilieu.

Het aantal inwoners binnen de gemeente Duiven zal op basis van de prognose uit 2016 op de middellange termijn naar verwachting afnemen. Het aantal huishoudens zal in deze periode als gevolg van huishoudensverdunning toenemen. Binnen de gemeente Duiven zijn relatief veel gezinnen gevestigd. Dit aantal zal op de middellange termijn tot 2040 afnemen van circa 4.400 tot circa 3.600 gezinnen. Het aantal 75-plussers neemt tot 2040 naar verwachting toe met circa 1.990 huishoudens.

De bestaande woningvoorraad in de gemeente Duiven dateert overwegend uit de periode 1985- 1995 en bestaat voornamelijk uit eengezinswoningen (ca 60%). Bijna een derde van de woningvoorraad bestaat uit huurwoningen. Door de functie van Duiven als doorstroomgebied van de stedelijke regio Arnhem, is het aandeel huishoudens met hoog inkomen binnen de gemeente relatief hoog. De woningbehoefte als gevolg van de aantrekkende werking van de stad Arnhem is niet volledig te voorspellen op basis van de beschikbare cijfers en trends.

Wat betreft de beschikbaarheid van de woningen zijn er grote lokale verschillen. Voor de hele regio geldt dat de bestaande regionale voorraad van sociale huurwoningen als gevolg van 'goedkoop scheef wonen' te weinig beschikbaar is voor de doelgroep. Ten tijde van de woningmarktanalyse woonde circa 25% van de bewoners van sociale huurwoningen in een woning met relatief lage maandlasten ten opzichte van het besteedbaar inkomen. Op basis van een enquête uitgevoerd onder jongeren binnen de gemeente Duiven in 2016 blijkt bij deze doelgroep een actuele onvervulde woningvraag te bestaan van 100 á 200 huishoudens binnen de gemeente.

In de kern Groessen bestaat de woningvoorraad overwegend uit dure woningen. Veel grote en dure woningen worden bewoond door één- of tweepersoonshuishoudens binnen een hogere leeftijdscategorie. Doorstroming naar kleinere woningen binnen de kern is voor deze doelgroep moeilijk te realiseren.

Ten tijde van de woningmarktanalyse is tot 2025 sprake van een regionale onvervulde (kwalitatieve) vraag naar betaalbare koopwoningen tot 280.000 euro. In de periode tot en met 2025 is er op basis van de woningmarktanalyse ruimte voor het toevoegen van circa 300 (met name betaalbare) woningen. Op basis van de te verwachte instroom van jonge huishoudens uit de regio Arnhem wordt voor de bouwproductie in Duiven rekening gehouden met een extra instroom van ca. 100 huishoudens tot 2025.

In 2019 hebben de samenwerkende gemeente een nieuw woningmarktonderzoek uit laten voeren (Liemers 2019) en de 'Liemerse woonagenda: koers voor 2020-2025' opgesteld. Op basis van de nieuwe prognoses zijn de regionale woningbouwbehoeften tussen 2025 en 2040 naar boven bijgesteld.

Tot 2025 wordt de woningbehoefte geraamd op circa 500 woningen per jaar, vanaf 2025 ligt deze op circa 300 per jaar en na 2030 wordt er een groei van circa 50 woningen per jaar voorzien. Met name in de aangrenzende gemeente van Arnhem: Westervoort en Duiven stijgt de woningmarktdruk. Woningbouwontwikkelingen vinden bij voorkeur plaats door middel van kleinschalige inbreiding in bestaand stedelijk gebied. Tevens zijn een aantal uitleglocaties aangewezen.

#### *Beoordeling*

Binnen het plangebied worden maximaal 28 grondgebonden woningen mogelijk gemaakt in een dorpse setting. Binnen de ontwikkeling vindt een differentiatie plaats in prijsklasse en typologie. Binnen de ontwikkeling worden 12 goedkope woningen, 14 middeldure en 2 dure woningen mogelijk gemaakt. De woningen worden uitgevoerd in de vorm van vrijstaande, rijwoningen, hoekwoningen en twee-onder-één-kap-woningen. De woningen zijn gericht op een volgens de Woonvisie belangrijke doelgroep, namelijk lokale één- en tweepersoonshuishoudens. Met het realiseren van dergelijke woningen, wordt een bijdrage geleverd aan het verminderen van het aandeel 'scheefwonen'.

#### *Conclusie*

Met de beoogde ontwikkeling van de maximaal 28 grondgebonden woningen wordt aangesloten bij de doelstellingen uit de Woonvisie 2025, de regionale woningbouwafspraken en de woningbouwafspraken in regionaal verband binnen de regio Arnhem wat betreft het versnellen van de woningbouwopgave.

# **4 DOELSTELLING VAN HET PLAN**

## **4.1 Doelstelling**

Voor de gronden binnen het plangebied vigeert thans het bestemmingsplan "Groessen en Loo" van de gemeente Duiven, zoals vastgesteld d.d. 18 september 2007 en de bestemmingsplannen "Groessen 1984" en "Groessen 1975". In de vigerende bestemmingsplannen zijn de gronden binnen het plangebied bestemd als 'Agrarisch', 'Tuin' en 'Wonen'. De beoogde realisatie van een woongebied is niet mogelijk op basis van de geldende regeling.

Om de ontwikkeling mogelijk te maken dient een nieuw planologisch-juridisch kader gecreëerd te worden. De onderhavige bestemmingsplantoelichting voorziet in de ruimtelijke motivatie voor de voorgenomen ontwikkeling.

## **4.2 Beoogde ontwikkeling**

In de beoogde situatie is het perceel onbebouwd en deels in gebruik als speelveld, deels als weiland. In de nieuwe situatie wordt een woongebied bestaande uit maximaal 28 grondgebonden woningen mogelijk gemaakt. De woningen zijn gedifferentieerd in prijsklasse en typologie. Binnen de ontwikkeling worden 12 goedkope woningen, 14 middeldure en 2 dure woningen mogelijk gemaakt. De woningen worden uitgevoerd in de vorm van vrijstaande, rijwoningen, hoekwoningen en twee-onder-één-kap-woningen. Ter hoogte van de nieuwe bebouwing wordt een woonbestemming toegekend met een bouwvlak. De aan te leggen groen- en waterstructuren, parkeervoorzieningen en de verkeerskundige structuren worden voorzien van een passende bestemming.

*Inrichtingstekening beoogde situatie. Bron: Architectenbureau Visser en Bouwman bv, d.d. 25 november 2021*

## **4.3 Verkeer en parkeren**

#### Verkeer

De locatie wordt ontsloten via de Heiligelandsestraat en de Dorpstraat. Dit zijn lokale ontsluitingswegen. Met de ontwikkeling wordt tevens een nieuwe aansluiting op de Heiliglandstraat gerealiseerd.

De Heiligelandsestraat sluit in noordelijke richting aan op de Provincialeweg N810 (Arnhemseweg) en de Rijksweg A12. De Dorpstraat sluit in westelijke richting aan op de dorpskern van Groessen.

Voor het bepalen van de verkeersgeneratie wordt uitgegaan van de kencijfers voor verkeersgeneratie volgens CROW- publicatie 381. In deze uitgave wordt afhankelijk van het woningtype en de aard van het gebied (centrum, schil centrum, rest bebouwde kom en buitengebied) een kencijfer gehanteerd. De combinatie aan woningtypen in het bestemmingsplan genereren de woningen circa 7,9 verkeersbewegingen per etmaal. Voor het gehele plangebied kan worden uitgegaan van een totaal aantal van circa 222 verkeersbewegingen per dag. De Dorpstraat en de Heiliglandstraat kunnen deze toename aan verkeersaantallen probleemloos verwerken. De extra voertuigbewegingen gaan op in het heersende verkeersbeeld.

Gelet op de aard van de aanliggende wegen en de beperkte toename aan verkeersbewegingen als gevolg van de nieuwe woningen, kan worden gesteld dat de beoogde situatie verkeerskundig inpasbaar is.

## Parkeren

## *Toetsingskader*

Met de inwerkingtreding van de "Reparatiewet BZK" op 29 november 2014 is het verplicht om het parkeren te reguleren. Bij de aanvraag om omgevingsvergunning (voor het bouwen en/-of afwijken) dient te worden aangetoond dat wordt voldaan aan de van toepassing zijnde parkeernormen. In het kader van 'een goede ruimtelijke ordening' dient inzichtelijk te worden gemaakt dat redelijkerwijs in de aldus benodigde parkeerplaatsen feitelijk duurzaam kan worden voorzien. Het aantal benodigde parkeerplaatsen wordt bepaald door het geldende parkeerbeleid.

In 2018 is voor het hele grondgebied de Parkeernormennota vastgesteld. In de nota zijn op basis van de parkeerkencijfers van het CROW onder meer de gemeentelijke parkeernormen opgenomen voor verschillende functies. De nota dient als toetsingskader voor nieuwe ruimtelijke ontwikkelingen. Doelstelling van de nota is het waarborgen van een gunstig woon- en leefklimaat door het voorkomen van parkeerproblemen in de openbare ruimte als gevolg van nieuwe ontwikkelingen.

Uitgangspunt van de nota is dat parkeren op eigen terrein dient plaats te vinden conform de geldende parkeernormen. Deze normen zijn gebaseerd op onder meer de mate van verstedelijking, bereikbaarheidskenmerken van de locatie en specifieke eigenschappen van de functie.

#### *Beoordeling*

In onderhavig plan wordt rekening gehouden met de parkeerbehoefte zoals deze is bepaald in de gemeentelijke 'Parkeernormennota'. Voor het onderhavige plangebied dient volgens de kaart met de gebiedsindeling uitgegaan te worden van de parkeernormen behorende bij het gebiedstype 'niet stedelijk'. In deze gebieden geldt voor woningen in het middensegment (90-135m2 gbo) een parkeernorm van 2,2 parkeerplaatsen per woning. Voor grote woningen (>135m2 gbo) geldt een parkeernorm van 2,3 parkeerplaats per woning. De parkeernormen zijn inclusief de veronderstelde parkeerruimte voor bezoekers. Parkeerplaatsen dienen binnen het plangebied te worden gerealiseerd. Binnen het gebied worden 59 parkeerplaatsen gerealiseerd. Hiervan worden 18 parkeerplaatsen op eigen terrein gerealiseerd alsmede 41 openbare parkeerplaatsen. De twee vrijstaande woningen parkeren op eigen perceel. Gelet op het type woning en de grootte van het plangebied, is hiervoor ruimte. Het parkeren van de eigen bewoners is in en rondom de woningen geregeld. Voor bezoekers zijn 12 parkeerplaatsen op het Schuttersplein aangewezen.

## *Conclusie*

In het plangebied is voldoende ruimte om aan de gemeentelijke parkeernormen te kunnen voldoen.

# **5 MILIEU EN LANDSCHAP**

## **5.1 Inleiding**

#### *Toetsing juncto art. 3.1.6 Bro*

Met betrekking tot een ruimtelijk plan staat in artikel 3.2 van de Algemene wet bestuursrecht vermeld: 'bij de voorbereiding van een besluit vergaart het bestuursorgaan de nodige kennis omtrent de relevante feiten en de af te wegen belangen'. Artikel 3.1.6 van het Besluit ruimtelijke ordening bepaalt dat rekening moet worden gehouden met de uitkomsten van het met toepassing van artikel 3.2 van de Algemene wet bestuursrecht verrichte onderzoek. Daarnaast moet ook worden getoetst aan het Besluit m.e.r. Ten behoeve van het onderhavige plan heeft onderzoek plaatsgevonden naar een aantal uitvoeringsaspecten.

Hieronder wordt verslag gedaan van de uitkomsten van de planologisch relevante uitvoeringsaspecten. De onderzoeksrapporten zijn als bijlagen gevoegd bij deze ruimtelijke onderbouwing.

Achtereenvolgens worden behandeld:

- bodem;
- waterhuishouding;
- archeologie;
- ecologie;
- akoestiek;
- bedrijven en milieuzonering;
- geurhinder;
- externe veiligheid;
- verkeer en parkeren;
- kabels en leidingen;
- luchtkwaliteit;
- milieueffectrapportage en vormvrije m.e.r.-beoordeling.

## **5.2 Bodem**

#### *Toetsingskader*

Op basis van art. 3.1.6, lid 1 onder f Bro geldt dat in een toelichting op een ruimtelijk besluit de inzichten over de uitvoerbaarheid van dat besluit worden neergelegd. Ten aanzien van het aspect bodemkwaliteit staat, op basis van vaste jurisprudentie van de Afdeling Bestuursrechtspraak Raad van State (ABRvS), voorop dat de vaststelling van de aanwezigheid van verontreinigingen in de bodem, de noodzaak van sanering van verontreinigde locaties en de wijze waarop deze saneringen moeten worden uitgevoerd, zijn geregeld in afzonderlijke wetgeving met eigen procedures. Dat doet er niet aan af dat het bevoegd gezag het ruimtelijk besluit pas kan nemen indien, voor zover redelijkerwijs valt in te zien, een eventuele bodemverontreiniging niet aan de uitvoerbaarheid in de weg staat (22 december 2010, ECLI:NL:RVS:2010:BO8297, r.o. 2.18.4; 27 juni 2012, ECLI:NL:RVS:2012:BW9569, r.o. 2.10.3). Daarbij geldt als uitgangspunt dat de bodem in principe geschikt dient te zijn voor de beoogde functie. De bodemkwaliteit mag geen onaanvaardbaar risico vormen voor de gebruikers van de bodem.

## *Beoordeling*

In juni 2021 is door Milon BV een verkennend bodem- en asbestonderzoek uitgevoerd. Op basis van het historisch vooronderzoek is de locatie als onverdacht beschouwd en onderzocht op basis van het standaard pakket voor grond en grondwater.

Uit de onderzoeksresultaten blijkt dat de bovengrond en het grondwater geen verhoogde concentraties bevatten voor de onderzochte parameters. De ondergrond bevat een licht verhoogde concentratie aan nikkel. Nader onderzoek is niet noodzakelijk.

Op de planlocatie zijn bijmengingen met puin waargenomen. Tevens is een gootlijnonderzoek uitgevoerd. In het verkennend asbestonderzoek is zintuiglijk en analytisch echter geen asbestverdacht materiaal aangetroffen. Een nader onderzoek is niet noodzakelijk.

Op het zuidelijk deel van het plangebied is onder verantwoordelijkheid van NTP, op een perceel van circa 1.700 m2 , de aanwezige puinlaag verwijderd en afgevoerd. Op deze locatie was ten behoeve van herinrichtingswerkzaamheden in Groessen een tijdelijke opslag van materialen aangelegd. Hiermee zijn de gronden weer geschikt voor het beoogde gebruik.

## *Conclusie*

Op basis van het uitgevoerde verkennend bodemonderzoek en asbestonderzoek kon een goed beeld worden verkregen van de bodemkwaliteit ter plaatse van de onderzochte gronden. Vervolgonderzoek is niet noodzakelijk. De aanwezige tijdelijk aangelegde puinverharding wordt in een later stadium onderzocht. De bodemkwaliteit vormt geen belemmering voor het beoogde gebruik van de locatie. Bij eventuele afvoer van grond dienen de regels uit het Besluit bodemkwaliteit in acht te worden genomen. Het onderzoeksrapport is toegevoegd in bijlage 1.

# **5.3 Waterhuishouding**

## *Toetsingskader*

In ruimtelijke plannen dient aandacht besteed te worden aan waterhuishoudkundige aspecten. Daarbij staan naast een duurzaam waterbeheer de integrale afweging en het creëren van maatwerk voorop. Water moet altijd bekeken worden in het licht van het watersysteem of stroomgebied waarin een stad of een dorp ligt. Een goede afstemming van waterbeleid en ruimtelijke ordening, ook in het direct aangrenzende gebied, is daarom noodzakelijk. De integratie van water in ruimtelijke plannen vindt plaats via de zogenaamde watertoets. Concreet betekent de watertoets, dat een plan een zogenaamde waterparagraaf dient te bevatten, die keuzes ten aanzien van de waterhuishoudkundige aspecten gemotiveerd beschrijft. Daarin dient een wateradvies van de waterbeheerder te worden meegenomen. De watertoets is wettelijk verankerd in artikel 3.1.6 lid 1, sub b Bro.

#### *Beleid provincie Gelderland*

Het waterbeleid binnen de Provincie Gelderland is opgenomen in de Omgevingsvisie Gaaf Gelderland'. Binnen de Omgevingsvisie zijn onderdelen vanuit de Europese Kaderrichtlijn Water opgenomen. Behalve dat de omgevingsvisie de uitgangspunten aangeeft voor het waterbeleid van waterschappen en gemeenten, toetst de provincie aan de hand van dit plan ook of de plannen van de waterschappen passen in het provinciale beleid. Belangrijke thema's binnen het provinciaal waterbeleid zijn de zorg voor oppervlakte en zwemwater, klimaatadaptatie en de bescherming tegen overstromingen. Als algemene uitgangspunten zijn onder andere te noemen de scheiding van relatief schone en vuile waterstromen en het benutten van mogelijkheden voor infiltratie en/of conservering van hemelwater.

#### *Beleid waterschap Rijn en IJssel*

De projectlocatie is gelegen binnen het stroomgebied van waterschap Rijn en IJssel. De visie van het waterschap is vervat in het Waterbeheerplan 2016 - 2021 (geldig vanaf november 2015). Het waterbeheerplan is opgesteld in samenwerking met de waterschappen in deelstroomgebied Rijn-Oost. Speerpunten uit het waterbeheerplan zijn klimaatadaptatie, innovaties, ruimtelijke ontwikkelingen, toekomstig medegebruik en het tegengaan van verdroging. Deze ontwikkelingen geven in de periode tot 2021 aanleiding tot de accenten:

- **Veilig water**: bescherming tegen overstromingen en werken aan veiligheid;
- **Voldoende water**: zorgen voor de juiste hoeveelheid water en passende waterpeilen;
- **Schoon water**: zorgen voor een goede waterkwaliteit die nodig is voor mens, plant en dier;
- **Afvalwater**: verwerken van afvalwater en het benutten van energie en grondstoffen daaruit;
- **Vaarwegbeheer**: zorgen voor goede randvoorwaarden voor beroepsvaart op de Oude IJssel.

Daarnaast heeft het waterschap waar nodig nog toegespitst beleid en beleidsregels op de verschillende thema's/speerpunten uit het waterbeheersplan en heeft het waterschap een eigen verordening; De Keur en de legger. De Keur van waterschap Rijn en IJssel 2009 (geldig vanaf 22 december 2009) bevat gebods- en verbodsbepalingen met betrekking tot ingrepen die consequenties hebben voor de waterhuishouding en het waterbeheer. De legger geeft aan waar de waterstaatswerken liggen, aan welke afmetingen en eisen die moeten voldoen en wie onderhoudsplichtig is. Veelal is voor deze ingrepen een watervergunning van het waterschap benodigd.

Met de Keur 2009 is aangehaakt bij het landelijke uniformeringsproces van de Unie van Waterschappen. Er is conform het nieuwe landelijke model in samenwerking met de waterschappen uit de regio Rijn-Oost een sterk gedereguleerde keur opgesteld op basis van de modelkeur 2008, met bijbehorende algemene regels en beleidsregels. De nieuwe Keur is in werking getreden op 22 december 2009. In de keur is opgenomen dat het in beginsel verboden is om zonder vergunning water te lozen in een

oppervlaktewaterlichaam indien de hoeveelheid te lozen water meer dan 25% van de ontwerpcapaciteit van de watergang bedraagt.

Het waterschap heeft in de Handreiking watertoetsprocedure een watertoetstabel opgenomen die als uitgangspunt kan worden gebruikt bij het opstellen van bestemmingsplannen. De watertoetstabel is ingevuld voor onderhavige ontwikkeling en opgenomen in bijlage 6.

## *Beleid gemeente Duiven*

De gemeente Duiven heeft in samenwerking met de Liemerse gemeenten in 2016 haar beleid omtrent water vastgelegd in het verbreed gemeentelijk rioleringsplan (vGRP: 'watertakenpakket 2017-2021'). In het vGRP is onder meer het hemel- en grondwaterbeleid van de gemeente opgenomen.

Alle nieuwbouw- en herstructureringsprojecten binnen de gemeente dienen hydrologisch neutraal uitgevoerd te worden. Relatief schoon hemelwater dient bij voorkeur bovengronds te worden geborgen door middel van retentievoorzieningen en/ of infiltratie. Indien berging ter plaatse niet mogelijk is, wordt overtollig water vertraagd afgevoerd naar omliggende watergangen.

## *Beoordeling*

De gemeente Duiven maakt onderdeel uit van het watersysteem van de Liemers. Voor de beschermde gebieden en attentiegebieden die in de keur zijn aangewezen geldt voor zowel het grondwater- als het oppervlaktewatersysteem een strikt beschermingsbeleid conform het provinciaal beleid. Dit betekent dat alle ingrepen in dergelijke gebieden in beginsel vergunningplichtig blijven, met daaraan gekoppeld een terughoudend en stringent vergunningenbeleid. De attentiegebieden hebben tot doel het tegengaan van verdere verdroging van de natte natuurparel door ingrepen in de waterhuishouding in de directe omgeving. Nieuwe waterhuishoudkundige ingrepen zijn enkel toegestaan indien ze gericht zijn op het verbeteren van de condities voor de natuur. In stedelijke gebieden kunnen aanpassingen in het watersysteem wel worden toegestaan ten behoeve van stedelijke ontwikkelingen of ter voorkoming van ernstige grondwateroverlast, mits de waterafvoer niet meer bedraagt dan ten hoogste de landbouwkundige afvoer.

*Uitsnede Leggerkaart watersystemen en oppervlaktewateren Keur Rijn en IJssel. Bron: Wateradvies Milon BV, april 2021.*

In de omgeving van het plangebied bevinden zich geen watergangen die op grond van de Keur worden beschermd. Ten aanzien van het onderhoud van de reguliere kavelsloten is geen beschermingszone vastgesteld. Onderhoud van de kavelsloten dient plaats te vinden door de aangrenzende perceeleigenaren.

Onderliggend bestemmingsplan maakt een functiewijziging van een agrarische functie naar een woonbestemming mogelijk. Het thans aanwezige onbebouwde perceel zal gedeeltelijk worden verhard als gevolg van de bouw van woningen met bijbehorende voorzieningen zoals wegen en parkeerplaatsen. Ten aanzien van de opvang van hemelwater binnen een woonfunctie zijn meerdere mogelijkheden van toepassing:

- a. regenwater (deels) opvangen in een regenton/regenzuil;
- b. regenwater bergen in de tuin door aanleg van een buffer/vijver/zaksloot;
- c. regenwater (deels) infiltreren in de tuin:
	- door de regenpijp af te zagen en met een bocht in de tuin (in een laagte) te laten lopen;
	- door de aanleg van een grindbed.

Het teveel aan hemelwater afkomstig van openbare verhardingen en percelen in de omgeving infiltreert in de uitgangssituatie in de bodem. Na uitvoering van de plannen zal het areaal aan verhard oppervlak toenemen (>1500m2 ). Om het overtollig hemelwater binnen het planperceel te kunnen verwerken zal een retentievijver worden aangelegd.

Nieuwe ruimtelijke ontwikkelingen dienen hydrologisch neutraal te worden gerealiseerd. in het kader van de beoogde ontwikkeling zullen woningen met bijbehorende terreinverharding worden gerealiseerd. Ten aanzien van de beoogde toename aan verhard oppervlak van circa 6.882m2 is een compenserende waterbergingsvoorziening noodzakelijk. Op basis van de gemeentelijke beleidsnotitie 'Duurzaam en veilig water in de stad' is per hectare nieuwe verharding tevens 660m3 aan waterberging noodzakelijk. De benodigde waterbergingscapaciteit bedraagt 455m3 (6.882x 0,066). Binnen het plangebied wordt een retentievijver met een oppervlakte van 550m2 gerealiseerd. De wadi wordt zodanig aangelegd dat deze in 24 uur weer volledig beschikbaar is.

Om water in extreme neerslagomstandigheden (T=100+10% scenario) te kunnen bergen wordt geadviseerd om met behulp van een it-rioolstelsel hemelwater afkomstig van de woningen op de wadi te lozen. Dit aangezien, door de afwezigheid van aanliggende watergangen, het realiseren van een overstort op een watergang van het waterschap niet haalbaar lijkt. Als gevolg van het hoge ijzergehalte in het grondwater wordt geadviseerd om het it-rioolstelsel boven het grondwaterpeil aan te leggen en onder water te realisaren.

#### *Conclusie*

Er worden vanuit oogpunt van de waterhuishouding geen belemmeringen verwacht ten aanzien van de uitvoering van het plan. Het volledige wateradvies inclusief watertoetstabel is opgenomen in bijlage 6.

## **5.4 Archeologie**

#### *Toetsingskader*

In Europees verband is het zogenaamde 'Verdrag van Malta' tot stand gekomen. De uitgangspunten van dit verdrag dienen te worden vertaald in nationale wetgeving. In Nederland heeft deze vertaling plaatsgevonden in de Erfgoedwet, welke in werking is getreden op 1 juli 2016. Ten aanzien van het aspect 'archeologie' is in art. 9.1, lid 1 van de Erfgoedwet, welk artikel een deel van het overgangsrecht regelt, bepaald dat tot het tijdstip waarop de Omgevingswet in werking treedt onder meer Hoofdstuk V, paragraaf 1 van de inmiddels vervallen Monumentenwet 1988 van toepassing blijft. In Hoofdstuk V, paragraaf 1 is vastgelegd dat een gemeente in de ruimtelijke besluitvorming (w.o. bestemmingsplannen en omgevingsvergunningen voor planologisch afwijken) rekening dient te houden met de in de grond aanwezige dan wel te verwachten monumenten (art. 38a t/m 41 Monw 1988). Daartoe kan de gemeente in dat besluit regels stellen, bijvoorbeeld tot het doen van archeologisch onderzoek. Het al dan niet stellen van regels ten aanzien van archeologie dient te rusten op voldoende informatie over de archeologische situatie (ECLI:NL:RVS:2011:BU7102, r.o. 2.9.7). Deze informatie kan worden verkregen door gebiedsdekkende kaarten waarop archeologische verwachtingswaarden zichtbaar zijn. Op basis hiervan kan archeologisch beleid worden ontwikkeld.

## *Gemeentelijk erfgoedbeleid*

De gemeente Duiven beschikt over het beleidsplan 'Een visie op het Erfgoed van de gemeente Duiven, 2017-2030', vastgesteld op 19 april 2017. De gemeente heeft de archeologische waarden binnen de gemeente in kaart laten brengen in een archeologische waarden- en verwachtingskaart met AMZ adviezen (RAAP, 2006). De onderzoeksresultaten uit het RAAP advies zijn in 2009 vertaald naar ruimtelijke beleidscategorieën en opgenomen in het vigerende Bestemmingsplan Archeologie (vastgesteld 31 mei 2009). Voor het hele grondgebied zijn de archeologische waarden vertaald in dubbelbestemmingen. Per aanduiding wordt in het bestemmingsplan aangegeven vanaf welke bewerkingsoppervlakte en diepte het uitvoeren van archeologisch onderzoek al dan niet noodzakelijk is.

De gemeente streeft er in haar beleid naar om archeologische waarden onder de grond, bovengronds zichtbaar te maken door deze te verbeelden.

#### *Beoordeling*

De historische kern van Groessen is ontstaan op een hoger gelegen oeverafzetting langs crevassegeulen. Het plangebied maakt deel uit van een gebied met een lange bewoningsgeschiedenis. Ter hoogte van het plangebied gelden zeer hoge, hoge en middelmatige archeologische verwachtingswaarden.

*Uitsnede Archeologische waarden en verwachtingskaart. Bron: RAAP rapport 1272, 2006.*

Het plangebied is gelegen in een omgeving waar oude woongrond op oever- en (vermoedelijk middeleeuwse) crevasse afzettingen goed bewaard zijn gebleven. Binnen het terrein zijn verschillende vindplaatsen geregistreerd van sporen van nederzettingen uit de periode ijzertijd tot en met de Late Middeleeuwen. Het noordelijk deel van het plangebied staat op de AMK-Gelderland geregistreerd als vindplaats met monumentnummer 3846. Het terrein betreft geen archeologisch Rijksmonument. Het uitgangspunt van het erfgoedbeleid is dat archeologische waarden zo veel mogelijk in de bodem bewaard blijven. Het terrein is nog niet volledig archeologisch onderzocht. De onderzoekskosten voor archeologisch onderzoek liggen bij de initiatiefnemer.

De gemeente heeft de bescherming van de in de beleidsadvieskaart opgenomen middelhoge en hoge archeologische verwachtingswaarden vertaald in dubbelbestemmingen in de geldende bestemmingsplannen.

In het vigerende bestemmingsplan "Archeologie" is voor het hele plangebied de dubbelbestemming 'Waarde-Archeologie' opgenomen. Het noordelijke gedeelte van het plangebied is gelegen binnen de aanduiding 'specifieke vorm van waarde-terrein van zeer hoge archeologische waarde 1'. Voor de gronden binnen deze aanduiding geldt geen vrijstellingsoppervlakte of diepte ten aanzien van bodemwerkzaamheden.

Het gedeelte van het plangebied dat direct grenst aan de Dorpstraat is voorzien van de aanduidingen 'specifieke vorm van waarde-hoge archeologische verwachting 3' en 'specifieke vorm van waarde-middelmatige archeologische verwachting 4'. Ten aanzien van grondwerkzaamheden is het aanlegvergunningstelsel van toepassing.

Binnen het plangebied geldt een vrijstelling voor bodemwerkzaamheden tot 500m2 en dieper dan 0,5m-mv ter hoogte van gronden met een hoge archeologische verwachtingswaarde alsmede voor bodemwerkzaamheden tot 5.000m2 en dieper dan 0,5m-mv. Het deel van het plangebied direct aan de Dorpstraat is reeds (karterend) archeologisch onderzocht in 2000 door RAAP (RAAP verslagnummer 2000-1213/MW). Dit onderzoek is opgenomen als bijlage 8 bij deze toelichting. Binnen het toenmalige onderzoeksgebied zijn 35 boringen geplaatst. Vrijwel in alle boringen zijn archeologische indicatoren aangetroffen. De archeologische laag betreft het bovenste deel van een stroomrug en heeft een diepte van 50- 80 cm-mv en plaatselijk meer dan 100 cm-mv. De vindplaats is gedateerd als ijzertijd tot en met de middeleeuwen. Op basis van de indicatoren is dit deel van het onderzoeksgebied aangemerkt als archeologische vindplaats.

#### *Resultaten proefsleuvenonderzoek*

Op basis van de resultaten uit het eerder genoemde onderzoek van 2000, is in 2020 door RAAP een waarderend archeologisch proefsleuvenonderzoek uitgevoerd (RAAP rapport 4600). Dit rapport is opgenomen als bijlage 9 behorende bij deze toelichting. Verspreid over het plangebied zijn 9 proefsleuven aangelegd. Binnen het onderzoeksgebied zijn waardevolle archeologische relicten aangetroffen in de vorm van resten van een nederzetting (middeleeuwen) en een grafveld (laat-Romeinse tijd of vroege middeleeuwen). Uit de samenstelling van de sporen en de vondsten blijkt dat de relicten betrekking hebben op een deel van de geschiedenis van de kern Groessen. Er is sprake van een behoudenswaardige vindplaats.

De archeologisch relicten zijn zeer kwetsbaar en bevinden zich dicht onder het maaiveld. Aangezien het door de beoogde ontwikkeling niet mogelijk is om de resten in de ondergrond (in situ) te behouden, is door middel van een selectiebesluit besloten om voor een deel van het plangebied een opgraving uit te voeren waarmee de resten boven de grond (ex situ) worden veiliggesteld. In 2020 is door RAAP een Programma van Eisen opgesteld voor de uitvoering van de archeologische opgraving ter plaatse. Het programma van Eisen is als bijlage 10 bij deze toelichting opgenomen.

#### *Conclusie*

De beoogde ontwikkeling voorziet in een actuele maatschappelijke behoefte met de realisatie van onder meer middeldure en goedkope grondgebonden woningen in een kernrandgebied binnen de bestaande kern. Met de woningen wordt een bijdrage geleverd aan het bieden van vestigingsmogelijkheden voor onder meer jongere inwoners afkomstig uit de kern. Tevens wordt de doorstroming naar eengezinswoningen

op de woningmarkt gestimuleerd door te voorzien in een levensloopbestendig woningaanbod passend bij de behoeften van oudere huishoudens.

*Uitsnede Onderzoeksgebied (blauw) en op te graven gebied (paars) Bron: RAAP rapport 4600, 2020.*

Voorafgaand aan de omgevingsvergunningaanvraag voor het onderdeel bouwen dient een archeologische opgraving plaats te vinden binnen de delen van het plangebied met een hoge en zeer hoge archeologische verwachtingswaarde.

Om de belangen van de archeologische waarden veilig te stellen is het vigerend bestemmingsplan "Archeologie" onverkort van toepassing verklaard op de onderhavige gronden. Hiermee zijn de archeologische belangen afdoende behartigt.

## **5.5 Cultuurhistorie**

## *Toetsingskader*

Onder de noemer Modernisering Monumentenzorg (MoMo) heeft het Rijk in 2009 een aanzet gegeven voor een goede afweging van het belang van de cultuurhistorie in de ruimtelijke ordening. Gepleit wordt voor een verantwoorde verankering van de integrale cultuurhistorie in structuurvisies, bestemmingsplannen en milieueffectrapportages. Het voornaamste doel hiervan is om het cultuurhistorische karakter van Nederland op gebiedsniveau te behouden en te versterken. De aandacht voor cultuurhistorie is ook wettelijk vastgelegd in het Besluit ruimtelijke ordening. Artikel 3.1.6 onder 2 van dit Besluit geeft aan dat "een beschrijving van de wijze waarop met de in het gebied aanwezige cultuurhistorische waarden en in de grond aanwezige of te verwachten monumenten rekening is gehouden" in het bestemmingsplan opgenomen moet worden. De gemeente Duiven heeft haar visie voor het behoud van cultuurhistorische waarden vastgelegd in de gemeentelijke Structuurvisie Duiven 2015 en in de gemeentelijke Erfgoedvisie 2017-2030. Doelstelling van de erfgoedvisie is het vaststellen van een visie

op het (duurzaam) behoud van het cultureel erfgoed en de wijze waarom het erfgoed een inspiratiebron en motor kan zijn voor nieuwe ontwikkelingen.

In de gemeente Duiven zijn cultuurhistorische waarden aanwezig in de vorm van herkenbare landschappen, historisch-bouwkundige waarden, oude wegenpatronen en historische dorpskernen.

#### *Beoordeling*

Groessen maakt onderdeel uit van het cultuurhistorisch landschap van de Liemers. Het gebied ligt tussen stuwwallen en is gevormd door rivieren met stroomgordels, komgebieden en dekzanden. Waardevolle elementen in de gemeente hangen sterk samen met de landschappelijke kenmerken en de wisselwerking tussen water, mens en natuur. De landschappelijke dragers van het huidige landschap bestaan uit de oude structuren van wegen, dijken, waterwegen en occupatiepatronen.

Kenmerkend voor Groessen is de lintvormige bebouwingsstructuur met aanliggende karakteristieke gebouwen en de zichtlijnen vanuit de besloten historische kern naar het noordelijke buitengebied. De historische verkavelingsstructuur in de omgeving van het plangebied is nog goed herkenbaar in het hedendaagse landschap. In Groessen is de Dorpstraat een historische weg die goed bewaard is gebleven. In de omgeving van het plangebied zijn een aantal monumentale panden gelegen, waaronder de kerk en de pastorie aan de Dorpstraat 7 en 9.

De beoogde oprichting van maximaal 28 grondgebonden woningen vindt plaats aan de overzijde van de Dorpstraat van de monumentale kerk. De beoogde woningen passen in schaal en dichtheid binnen de kleinschalige en dorpse karakteristiek van de kern. De planlocatie bevindt zich op een overgangsgebied tussen een besloten kern en een kleinschalig agrarisch landschap. Met de beoogde ontwikkeling wordt aangesloten op deze structuur. De woningen binnen het plangebied die direct grenzen aan de Dorpstraat, worden uitgevoerd als vrijstaande woningen op ruimte percelen. De woonpercelen worden groen ingekaderd door de aanleg van beplanting op de perceelsgrens.

*Uitsnede topografische kaart 1900 kern Groessen. Het plangebied is globaal aangeduid met een rode arcering. Bron: topotijdreis.nl, 2021.*

*Uitsnede topografische kaart 1950 kern Groessen. Het plangebied is globaal aangeduid met een rode arcering. Bron: topotijdreis.nl, 2021.*

#### *Conclusie*

Met de beoogde functiewijziging van agrarisch gebied naar woongebied wordt aangesloten op de aanwezige landschappelijke karakteristiek. De beoogde woonfunctie sluit in schaal en maatvoering aan op de bestaande lintstructuur van de kern, en past binnen de landschappelijke structuur van het kernrandgebied.

#### **5.6 Natuurgebieden**

#### *Toetsingskader*

De Wet natuurbescherming (Wnb) is een wet van 16 december 2015, houdende regels ter bescherming van de natuur. De Wet natuurbescherming is in werking getreden op 1 januari 2017 en vervangt daarmee het voorheen geldende wettelijke stelsel voor de natuurbescherming, zoals neergelegd in de Natuurbeschermingswet 1998, de Flora- en faunawet en de Boswet.

De wet regelt ten eerste de taken en bevoegdheden ten behoeve van de bescherming van natuurgebieden en planten- en diersoorten. Daarnaast bevat de wet onder meer bepalingen over de jacht en over houtopstanden. In de Wet natuurbescherming is de Europese regelgeving omtrent natuurbescherming, zoals vastgelegd in de Vogelrichtlijn (Richtlijn 2009/147/EG, 30 november 2009) en Habitatrichtlijn (Richtlijn 92/43/EEG, 21 mei 1992) als uitgangspunt genomen.

De gebiedsbescherming van de Natura 2000-gebieden is geregeld in hoofdstuk 2 van de Wnb. Onderdeel van deze gebiedsbescherming wordt gevormd door het Programma Aanpak Stikstof 2015 - 2021 (PAS), welke in werking is getreden per 1 juli 2015. Het PAS betreft een programma, voorheen op grond van de Natuurbeschermingswet 1998 en gecontinueerd onder de Wnb, en heeft als doel om de depositie van stikstof op de Natura 2000-gebieden te verminderen, de natuur te versterken en ruimte te bieden voor economische ontwikkelingen.

De bescherming van het Natuur Netwerk Nederland (voorheen Ecologische Hoofdstructuur) vindt plaats via lokaal en regionaal beleid. Het Natuurnetwerk Nederland is een samenhangend netwerk van bestaande en nieuwe natuurgebieden. Binnen het NNN zijn in principe geen ruimtelijke ontwikkelingen mogelijk die de kernkwaliteiten negatief kunnen beïnvloeden. Een uitzondering kan worden gemaakt voor ontwikkelingen waarvoor geen reëel alternatief bestaat en er sprake is van een groot openbaar belang. Voor dergelijke ontwikkelingen geldt de 'nee- tenzij' toets. Indien schade ontstaat, moet deze worden gemitigeerd en/of gecompenseerd.

#### *Beoordeling*

Het dichtstbij gelegen Natura 2000-gebied betreft de 'Rijntakken', gelegen op een afstand van circa 1,3 kilometer ten zuiden van het plangebied. Natura 2000-gebieden kunnen schade ondervinden wegens diverse aspecten, zoals verdroging, oppervlakteverlies, verontreiniging, versnippering, optische verstoring, verzuring en vermesting. Het plangebied is niet gelegen binnen of direct grenzend aan het natuurgebied. Door de beperkte schaal en aard van de ontwikkeling kunnen effecten als gevolg van oppervlakteverlies, verstoring door licht, geluid of optische verstoring op voorhand worden uitgesloten. Als gevolg van verkeersbewegingen en bouwactiviteiten wordt stikstof uitgestoten. In juni 2021 is door Aveco de Bondt B.V. een stikstofdepositieberekening uitgevoerd naar de effecten van de neerslag van stikstof op het Natura 2000-gebied. Het meest nabij gelegen voor stikstof gevoelige Natura 2000 gebied betreft het gebied de 'Rijntakken' op een afstand van circa 1,3 km ten zuiden van de planlocatie. Op basis van de uitgevoerde berekeningen voor de realisatiefase en de gebruiksfase blijkt dat er als gevolg van de bouwactiviteiten sprake is van een tijdelijke toename aan stikstofdepositie van maximaal 0,02 mol/ha/jr op het Natura 2000 gebied de 'Rijntakken' gedurende 1 jaar.

Op basis van het wetsvoorstel 'Stikstofreductie en natuurverbetering' van 9 maart 2021 zoals aangenomen door de Eerste kamer, kunnen tijdelijke depositie effecten als gevolg van bouwactiviteiten, tot 0,05 mol/ha/jr gedurende maximaal 2 jaar, buiten beschouwing worden gelaten. Deze wet is op 1 juli 2021 in werking getreden. De bouwactiviteiten leiden niet tot een significante (structurele) extra belasting voor stikstofgevoelige habitattypen. Zie tevens de rapportage in bijlage 3.

Het plangebied is niet gelegen binnen of aangrenzend aan een onderdeel van het Gelders Natuurnetwerk (GNN). Het dichtstbij gelegen onderdeel van het Natuurnetwerk valt samen met het Natura 2000-gebied de 'Rijntakken' op ca 1,3 km afstand van de planlocatie. Gezien de aard en de kleine schaal van de ontwikkeling is het redelijkerwijs uit te sluiten dat er enig effect zal optreden binnen het GNN-gebied.

## *Conclusie*

De beoogde ontwikkeling heeft geen significante effecten op omliggende natuurgebieden.

## **5.7 Flora en fauna**

#### *Toetsingskader*

De Wet natuurbescherming (Wnb) is een wet van 16 december 2015, houdende regels ter bescherming van de natuur. De Wet natuurbescherming is in werking getreden op 1 januari 2017 en vervangt daarmee het voorheen geldende wettelijke stelsel voor de natuurbescherming, zoals neergelegd in de Natuurbeschermingswet 1998, de Flora- en faunawet en de Boswet.

De wet regelt ten eerste de taken en bevoegdheden ten behoeve van de bescherming van natuurgebieden en planten- en diersoorten. Daarnaast bevat de wet onder meer bepalingen over de jacht en over houtopstanden. In de Wet natuurbescherming is de Europese regelgeving omtrent natuurbescherming, zoals vastgelegd in de Vogelrichtlijn (Richtlijn 2009/147/EG, 30 november 2009) en Habitatrichtlijn (Richtlijn 92/43/EEG, 21 mei 1992) als uitgangspunt genomen. Voor de soortenbescherming is wettelijk bovendien rechtstreeks verwezen naar het Verdrag van Bern en het Verdrag van Bonn.

Het beschermingsregime betreffende soorten (flora en fauna) is opgenomen in hoofdstuk 3 van de Wnb. De verbodsbepalingen zijn hierbij afhankelijk gesteld van de soort (en daarmee de opname van die soort op de diverse lijsten) en de voorgenomen handelingen. Bovendien is een algemeen geldende zorgplicht opgenomen om handelingen achterwege te laten of maatregelen te treffen, om te voorkomen dat nadelige gevolgen ontstaan voor in het wild levende dieren en planten.

Conform de Wet natuurbescherming is de initiatiefnemer bij ruimtelijke ingrepen verplicht op de hoogte te zijn van mogelijke voorkomende beschermde soorten binnen het plangebied. Vanuit die kennis dienen plannen en projecten getoetst te worden aan eventuele strijdigheid met de verbodsbepalingen uit de Wnb. Conform vaste jurisprudentie kan een plan worden vastgesteld indien aannemelijk wordt gemaakt dat het aspect flora en fauna niet aan de uitvoerbaarheid van het plan in de weg staat.

#### *Beoordeling*

In de huidige situatie is het plangebied onbebouwd en in gebruik als grasland. Op het perceel is opgaande beplanting aanwezig in de vorm van bomen en struwelen. In de nieuwe situatie zal een deel van de beplanting worden gerooid. Ten aanzien van de beoogde functiewijziging is een verkennend onderzoek noodzakelijk naar de aanwezigheid van beschermde dieren waaronder vleermuizen en vogels.

Ten behoeve van het bepalen van de aanwezigheid van te beschermen flora en fauna is in maart 2021 een quickscan uitgevoerd door onderzoeksbureau 'Veldbiologische werken'. Het onderzoek is als bijlage 2 bij deze toelichting gevoegd. Met het uitgevoerde onderzoek is de locatie beoordeeld op de aanwezigheid van geschikt habitat voor beschermde soorten en eventuele effecten die als gevolg van de planontwikkeling kunnen optreden.

Uit de onderzoeksresultaten van het literatuuronderzoek en het veldonderzoek blijkt dat het plangebied niet fungeert als leefgebied voor strikt beschermde soorten. Tijdens het veldonderzoek zijn geen sporen of geschikte habitats van beschermde soorten aangetroffen.

Het (incidentele) gebruik van het plangebied door een aantal algemene soorten is niet uit te sluiten. Aanbevolen wordt om uit voorzorg vóór aanvang van en gedurende de werkzaamheden het plangebied te controleren op de aanwezigheid van met name broedende vogels. In algemene zin dient de zorgplicht in acht te worden gehouden bij uitvoering van de werkzaamheden. Schade aan flora en fauna dient op basis van deze zorgplicht in alle gevallen zoveel mogelijk te worden voorkomen.

## *Conclusie*

Onderhavig initiatief voldoet aan de vereisten ten aanzien van soortenbescherming. Nader onderzoek is niet noodzakelijk (zie tevens de rapportage in bijlage 2).

# **5.8 Bedrijven en milieuzonering**

## *Toetsingskader*

Door het aanbrengen van een zone tussen bedrijvigheid en milieugevoelige bestemmingen (zoals woningbouw) kan de overlast ten gevolge van bedrijfsactiviteiten zo laag mogelijk gehouden worden. Zonering is met name van toepassing bij nieuwbouw van woningen en andere gevoelige functies in de directe omgeving van een bedrijf en bij vestiging van een nieuw bedrijf in de directe omgeving van gevoelige bestemmingen. Op basis van de VNG-brochure 'Bedrijven en Milieuzonering 2009' (hierna: VNG-brochure) wordt onder milieugevoelige functies verstaan: woningen, woongebieden, ziekenhuizen, scholen en verblijfsrecreatie. Sommige functies kunnen zowel milieubelastend als milieugevoelig zijn (bijvoorbeeld ziekenhuizen en scholen).

In de VNG-handreiking 'Bedrijven en milieuzonering' uit 2009 staan richtafstanden opgenomen voor het toetsen van ruimtelijke ontwikkelingen. De richtafstanden geven een algemene indicatie van de te verwachten milieubelasting per bedrijfscategorie. Van de algemene richtafstanden kan gemotiveerd worden afgeweken wanneer milieuonderzoek naar de specifieke situatie een andere mate van milieubelasting aantoont. De indicatieve afstanden moeten worden aangehouden ten opzichte van de gevels van omliggende gevoelige objecten.

| Milieucategorie | Richtafstand tot      | Richtafstand tot      |
|-----------------|-----------------------|-----------------------|
|                 | omgevingstype rustige | omgevingstype gemengd |
|                 | woonwijk in meters    | gebied in meters      |
| 1               | 10                    | 0                     |
| 2               | 30                    | 10                    |
| 3.1             | 50                    | 30                    |
| 3.2             | 100                   | 50                    |
| 4.1             | 200                   | 100                   |

*Tabel 1 Richtafstandenlijst VNG 2009*

## *Beoordeling*

#### *Gebiedstypologie*

De VNG-publicatie onderscheidt twee omgevingstypen: rustige woonwijk/rustig buitengebied en gemengd gebied. Gemengde gebieden bevinden zich langs hoofdinfrastructuur en/ of in gebieden met een lichte tot matige functiemenging. In een rustige woonwijk komen vrijwel geen andere functies voor. In gemengde gebieden mogen de richtafstanden met één afstandstrap verkleind worden.

| RICHTAFSTANDEN TABEL |                                                                    |                                      |  |
|----------------------|--------------------------------------------------------------------|--------------------------------------|--|
| Milieu<br>categorie  | Richtafstand tot 'rustige<br>woonwijk' of 'rustig<br>buitengebied' | Richtafstand tot<br>'gemengd gebied' |  |
| ן                    | 10                                                                 | 0                                    |  |
| 2                    | 30                                                                 | 10                                   |  |
| 3.1                  | 50                                                                 | 30                                   |  |
| 3.2                  | 100                                                                | 50                                   |  |
| 4.1                  | 200                                                                | 100                                  |  |
| 4.2                  | 300                                                                | 200                                  |  |
| 5.1                  | 500                                                                | 300                                  |  |
| 5.2                  | 700                                                                | 500                                  |  |
| 5.3                  | 1.000                                                              | 700                                  |  |
| б                    | 1.500                                                              | 1.000                                |  |

*Richtafstanden tabel VNG-uitgave 'Bedrijven en milieuwzonering'.*

Aan de Dorpstraat bevinden zich de belangrijkste functies en voorzieningen van de kern. De Dorpstraat vormt de hoofd-ontsluitingsstructuur voor de kern. De toekomstige woonpercelen kunnen als gevolg van de omliggende functies en de Dorpsstraat worden getypeerd als gemengd gebied.

# *Milieurelevante activiteiten kern Groessen Autobedrijven Dorpstraat*

Ten zuiden van de planlocatie aan de Dorpstraat 3 en 4 zijn een tweetal autohandelbedrijven gevestigd. In het vigerende bestemmingsplan "Groessen en Loo" uit 2007 is aan de locaties de bestemming 'Bedrijf' met de aanduiding 'Specifieke vorm van bedrijf- autobedrijf' toegekend. De verkoop van motorbrandstoffen is uitgesloten op basis van de planregels. De grens van het bouwvlak van de autohandel is gelegen op circa 50 meter van de gevel van de meest nabij gelegen woning in het woongebied.

#### *Overige functies*

Aan de Dorpstraat zijn een aantal functies gevestigd die op basis van de richtafstandentabel voor functiescheiding kunnen worden vergeleken met maximaal milieucategorie 2. Direct ten zuiden van het plangebied aan de Dorpstraat 2 bevindt zich een bedrijf met een educatieve functie. In het bestemmingsplan "Groessen en Loo" uit 2007 is aan het bedrijf de bestemming 'Bedrijf' met de aanduiding 'Specifieke vorm van bedrijf- educatie toegekend. Aan het Schuttersplein 1 bevindt zich het verenigingsgebouw van de plaatselijke schutterijvereniging. Ter plaatse vinden maatschappelijke functies plaats in de vorm van onder meer repetities van de fanfare, vaandelzwaaien en vergaderingen. Aan de Dorpstraat is een openbaar parkeerterrein gelegen voor circa 36 personenwagens.

Ter plaatse van het Schuttersplein in Groessen worden enkele keren per jaar een evenement georganiseerd. Dit zijn onder andere het jaarlijkse schuttersfeest, koningsdag en de kermis. Met de kermis wordt de feesttent in het weiland achter het Schuttersplein geplaatst. Daarnaast eenmaal in de vijf jaar een feest van Rinoceros op het plein en incidenteel een nader feest. In het (ontwerp)bestemmingsplan 'Groessen en Loo' zijn regels opgenomen die mogelijk maken om een beperkt aantal (groter en kleinere) evenementen per jaar plaats te laten vinden. Hierdoor wordt het aantal evenementen op jaarbasis beperkt en voorkomen dat de locaties geregeld gebruikt kunnen worden voor (grote) evenementen. In het weiland achter het Schuttersplein mag eenmaal per jaar voor een evenement gebruikt worden. De evenementen die plaatsvinden zorgen niet voor aan onaanvaardbaar leefklimaat.

Ten zuiden van het plangebied aan de Dorpstraat 7 is het kerkgebouw van de katholieke kerk gelegen. Aan de kerk en de schutterij is de bestemming 'Maatschappelijk' toegekend.

In onderstaande tabel zijn alle relevante omliggende functies weergegeven. Tevens worden de afstanden tussen de gevels van de beoogde woningen en de grens van het bouwvlak van de omliggende functies weergegeven.

| SBI<br>code   | Adres            | Functie                                                                                | Milieucategorie | Afstand<br>gevel<br>gemengd<br>gebied |
|---------------|------------------|----------------------------------------------------------------------------------------|-----------------|---------------------------------------|
| 9131          | Dorpstraat 7     | kerkgebouw                                                                             | 2               | Ca 20m                                |
| 94991<br>8552 | Schuttersplein 1 | Verenigingsgebouw<br>schutterij<br>(buurthuis/<br>muziekschool)                        | 2               | Ca 55m                                |
| 9305/<br>74   | Dorpstraat 2     | Persoonlijke<br>dienstverlening n.e.g./<br>kantoren<br>(Instructieruimte/<br>educatie) | 1               | Ca 7m                                 |
| 5221          | Dorpstraat       | Openbaar<br>parkeerterrein                                                             | 2               | Ca 25m                                |
|               | Dorpstraat 3     | Handel in auto's en<br>motorfietsen,                                                   | 2               | Ca 20m                                |

*Tabel 2 Omliggende functies in relatie tot de richtafstandentabel functiescheiding*

| 501, | Dorpstraat 4 | reparatie en service | Ca 50m |
|------|--------------|----------------------|--------|
| 502, |              | (zonder lpg)         |        |
| 504  |              |                      |        |

Het gebied van de woningen is aangemerkt als een gemengd gebied. Hierdoor wordt de richtafstanden met één afstandstrap verkleind. Voor milieucategorie 1 bedrijven wordt de richtlijnafstand verkleind tot 0 meter. De aan te houden afstand voor milieucategorie 2 bedrijven wordt verkleind naar 10 meter. Deze afstanden worden ruimschoots gehaald (zie tabel 2).

## *Milieurelevante functies Buitengebied Veehouderij Weemstraat 3*

Op basis van het bestemmingsplan "Buitengebied 2013" is ten noorden van de planlocatie, op de locatie Weemstraat 3, een grondgebonden agrarisch bedrijf (veehouderij) gevestigd. Een grondgebonden veehouderij valt onder milieucategorie 3.2, op basis waarvan een maximale richtafstand van 100 meter ten opzichte van een rustige woonwijk geldt ten aanzien van het milieuaspect geurhinder. De bepalende factor is echter geur. Voor veehouderijen is niet de VNG-uitgave bepalend maar de Wet geurhinder en veehouderij.

De beoogde ontwikkeling maakt nieuwe geurgevoelige objecten mogelijk die relevant kunnen zijn voor een mogelijke toekomstige uitbreiding van de veehouderij in zuidelijke richting. Volgens de meest recente vergunning (BVB vergunning geregistreerd 16 juli 2003) worden binnen deze veehouderij dieren gehouden waarvoor de geursituatie op basis van vaste afstanden wordt bepaald (melkvee en paarden) en dieren waarvoor emissiewaarden per dier zijn vastgesteld (schapen).

De geursituatie wordt voor deze veehouderij onder meer beoordeeld op basis van een toets aan de minimale vaste afstand volgens de gemeentelijke geurverordening. De afstand tussen de gevel van een dierenverblijf en de gevel van een geurgevoelig object binnen de bebouwde kom dient ten minste 50 meter te bedragen. Nieuwe geurgevoelige objecten dienen buiten deze 50 meter zone te blijven. Deze afstand wordt ruimschoots gehaald. Op dit milieuaspect geur wordt tevens in paragraaf 5.9 verder ingegaan.

## *Beoordeling richtafstand*

In de uitgangssituatie is sprake van een onbebouwd agrarisch perceel, In de nieuwe situatie wordt een woonwijk gerealiseerd. Een woning is een milieugevoelige functie voor omliggende activiteiten.

In het belang van een goede ruimtelijke ordening is het noodzakelijk dat er geen hindersituaties ontstaan als gevolg van een nieuwe ruimtelijke ontwikkeling. De afstand van activiteiten tot gevoelige functies dient voldoende groot te zijn. Tevens dient in het kader van de omgekeerde werking de functiewissel geen beperkingen op te leveren voor de bedrijfsvoering van omliggende bedrijven.

De richtafstanden uit de VNG-brochure geven een indicatie voor de te verwachten milieuhinder tussen functies. Tussen het planperceel en omliggende functies bestaat voldoende afstand.

## *Conclusie*

Geconcludeerd kan worden dat het aspect bedrijven en milieuzonering geen belemmering vormt voor het onderhavige plan door de ligging in een gemengd gebied.

#### **5.9 Geurhinder**

Op 1 januari 2007 is de nieuwe Wet geurhinder en veehouderij (Wgv) in werking getreden. De wet vormt het toetsingskader voor de beoordeling van geurhinder afkomstig van veehouderijen. Via de Wgv worden gevoelige bestemmingen beschermd tegen geurhinder van veehouderijen.

De Wgv omschrijft een geurgevoelig object als een "gebouw, bestemd voor en blijkens aard, indeling en inrichting geschikt om te worden gebruikt voor menselijk wonen of menselijk verblijf en die daarvoor permanent of een daarmee vergelijkbare wijze van gebruik, wordt gebruikt". Een woning is een geurgevoelig object als bedoeld in deze wet.

Binnen de toetsingssystematiek van de geurwetgeving wordt onderscheid gemaakt tussen agrarische bedrijven met diersoorten waarvoor een vaste afstand geldt en bedrijven met diersoorten waarvoor emissiecontouren dienen te worden berekend. In relatie tot geurhinder van agrarische bedrijven is het van belang dat er voldoende afstand wordt gehouden met de woning. Dit is enerzijds van belang om te voorkomen dat agrarische bedrijven in hun ontwikkelingsmogelijkheden worden belemmerd en anderzijds om te garanderen dat ter hoogte van woningen sprake is van een aanvaardbaar woon- en leefklimaat.

De gemeente Duiven heeft op 26 mei 2008 de gebiedsvisie Wet geurhinder en veehouderij Duiven en de Verordening geurhinder en veehouderij gemeente Duiven 2008 vastgesteld. Op basis van de geurverordening dient de vaste afstand tussen een veehouderij en een geurgevoelig object ten minste 50 meter te bedragen.

In de directe omgeving van het plangebied bevindt zich één veehouderij. Dit betreft de grondgebonden veehouderij aan de Weemstraat 3 ten noorden van het plangebied op een afstand van circa 100 meter. De beoogde ontwikkeling maakt nieuwe geurgevoelige objecten mogelijk die relevant kunnen zijn voor een mogelijke toekomstige uitbreiding van de veehouderij in zuidelijke richting. Volgens de meest recente vergunning (BVB vergunning geregistreerd 16 juli 2003) worden binnen deze veehouderij dieren gehouden waarvoor de geursituatie op basis van vaste afstanden wordt bepaald (melkvee en paarden) en dieren waarvoor emissiewaarden per dier zijn vastgesteld (schapen).

| RAV-code | Diersoort | Aantal dieren | Emissie OUe/s |
|----------|-----------|---------------|---------------|
| A3       | Rundvee   | 10            | Nvt           |
|          | (melkvee) |               |               |
| A1.1     | Rundvee   | 10            | Nvt           |
|          | (jongvee) |               |               |
| B1       | Schapen   | 300           | 2.340         |
| K1       | Paarden   | 2             | Nvt           |

*Tabel 3 Vergunde situatie 2003*

Bron: veehouderijen.igoview.nl

De geursituatie wordt voor deze veehouderij onder meer beoordeeld op basis van een toets aan de minimale vaste afstand volgens de gemeentelijke geurverordening. De afstand tussen de gevel van een dierenverblijf en de gevel van een geurgevoelig object binnen de bebouwde kom dient ten minste 50 meter te bedragen. Nieuwe geurgevoelige objecten dienen buiten deze 50 meter zone te blijven. Deze afstand wordt ruimschoots gehaald. Binnen een straal van 50 meter van het plangebied bevinden zich geen overige veehouderijen.

De geurcontour van individuele bedrijven met dieren waarvoor een emissiefactor per dier is vastgesteld (voorgrondbelasting) is reeds berekend en weergegeven in bijlage 8 van de geurgebiedsvisie. In de berekening is het plangebied 'Wonen onder de toren' reeds meegewogen. Ter hoogte van de planlocatie zijn de ontwikkelingsmogelijkheden bij een geurnorm van 6 OUe berekend. Bij een groei van de geuremissie tot 12.516 OUe/m3 zal het plangebied geen belemmering vormen voor de ontwikkelingsmogelijkheden van de veehouderij aan de Weemstraat 3. De voorgrondbelasting is weergegeven in onderstaande figuur.

De achtergrondbelasting ter hoogte van de kern Groessen is volgens de berekeningen in de gemeentelijke geurgebiedsvisie ook bij een maximale invulling van de dierbezetting zeer laag (onder de 10 OUe/m3 ). Dit betekent dat er ter hoogte van het plangebied sprake is van een aanvaardbaar woon- en leefklimaat.

*Uitsnede Huidige voorgrondbelasting 6OUE/m3 . Bijlage 8 Geurverordening 2008 met het plangebied donkerpaars omkaderd* 

## **5.10 Veehouderij en volksgezondheid**

Uit onderzoek blijkt dat er een correlatie bestaat tussen de afstand tussen veehouderijen en gezondheidsklachten van omwonenden. Een wettelijk toetsingskader ontbreekt echter. De GGD heeft een 'Handreiking veehouderij en volksgezondheid 2.0' opgesteld met daarin een stappenplan op basis waarvan kan worden bepaald in hoeverre bij een ruimtelijk plan een beoordeling van de GGD over gezondheidseffecten voor omwonenden relevant is. De ontwikkeling van woningen leidt niet tot een toename aan geur, fijn stof of ammoniak. Door het oprichten van nieuwe woningen, worden meer mensen blootgesteld aan emissies van onder meer fijn stof, endotoxinen en geur van omliggende veehouderijen. Een ruimtelijk plan dat nieuwe woningen mogelijk maakt, dient tevens te voorzien in een afweging van de gezondheidseffecten voor de nieuwe bewoners.

Voor de beoogde ontwikkeling is relevant dat de nieuwe woningen niet in de nabijheid van veehouderijen worden gerealiseerd waar dieren worden gehouden waarbij de correlatie tussen afstand en gezondheidseffecten het sterkst is (pluimvee of varkens). De omgeving kan worden getypeerd als kernrandzone met als voornamelijk een woonfunctie. De beoogde woonwijk wordt aangrenzend aan de bestaande bebouwingsstructuur van de kern Groessen gerealiseerd. Direct ten noorden van Groessen bevindt zich de woonkern Duiven.

In de directe omgeving van het plangebied bevinden zich een beperkt aantal veehouderijen. De veehouderijen in de omgeving zijn hoofdzakelijk grondgebonden veehouderijen. Ten oosten van de kern Duiven aan de Heiliglandsestraat 5, op een afstand van circa 1 km van de planlocatie, bevindt zich een intensieve veehouderij (pluimveebedrijf). Aan de Laarstraat 20, ten oosten van de kern Duiven op een afstand van circa 1,7 km van de planlocatie, bevindt zich eveneens een intensieve veehouderij (varkenshouderij). De meest nabij gelegen veehouderij, aan de Weemstraat 3, bevindt zich op circa 100 meter afstand van de plangrens. Dit betreft een grondgebonden veehouderij. Ten oosten en zuiden van de planlocatie bevinden zich aantal melkveehouderijen waarvan de intensieve tak is vervallen (onder meer Beerenclauwstraat, De Aa, Den Oldenhoek). In de directe omgeving zijn reeds diverse woningen aanwezig die dichterbij het bedrijf liggen dan de beoogde woningen. Bij eventuele uitbreidingsplannen van het bedrijf zijn de bestaande woningen als eerste belemmerend voor de uitbreiding.

De agrarische bedrijvigheid in de gemeente is in schaal en omvang relatief beperkt. Het aantal bedrijven neemt bovendien verder af. Van de vier bedrijven uit de voorgaande overzichtskaart uit de Geurverordening 2008, resteert slechts de veehouderij aan de Weemstraat 3. Deze veehouderij is, zoals uit eerder opgenomen tabel 3 blijkt, zeer kleinschalig van aard. De uitstoot van de in de omgeving aanwezige bedrijven (achtergrondbelasting) is, ook bij een worst case scenario, laag zoals uit bijlage 5 van de Geurgebiedsvisie blijkt.

*Uitsnede Toekomstige achtergrondbelasting 100% opvullen (worstcase scenario) bron: Bijlage 5 Geurverordening 2008 met het plangebied paars omkaderd* 

De afstand van de dichtstbijzijnde veehouderij bedraagt ca 100 meter en daarmee worden gevoelige functies binnen de voorkeursafstand van 250 meter gerealiseerd. Het plan is daarom voorgelegd aan de GGD voor een advies. De GGD geeft aan dat in onderhavig geval (kleinschalige grondgebonden schapen-/rundveehouderij) onvoldoende aanleiding voor is voorzorgbeleid.

## Conclusie

Ter hoogte van het plangebied is sprake van een acceptabel woon- en leefklimaat. De veehouderij aan de Weemstraat 3 behoudt ook na realisatie van de beoogde woningen ontwikkelingsmogelijkheden. Gezien kleine schaal en het lage aantal veehouderijen in de omgeving, zijn er geen gezondheidseffecten te verwachten voor de nieuwe bewoners als gevolg van de dierbezetting volgens de GGD.

#### **5.11 Geluid**

#### *Wegverkeerslawaai*

#### *Toetsingskader*

Op basis van artikel 76a van de Wet geluidhinder (Wgh) dient bij beslissing op een aanvraag om een omgevingsvergunning als bedoeld in art. 2.12 eerste lid onder 30 van de Wet algemene bepalingen omgevingsrecht (Wabo) de waarden als bedoeld in art. 82 t/m 85 van de Wgh in acht te worden genomen, indien dat plan gelegen is in een zone rondom een weg als bedoeld in art. 74 lid 1 Wgh en (het betreffende onderdeel van) dat plan mogelijkheden biedt voor:

- de realisatie van woningen, andere geluidsgevoelige gebouwen en van geluidsgevoelige terreinen (functies zoals genoemd in art. 1 Wgh en art 1.2 Bgh – het Besluit geluidhinder zoals gewijzigd op 4 april 2012);
- de aanleg van een nieuwe weg en/ of een reconstructie van een bestaande weg;
- functiewijzigingen van een niet-geluidsgevoelige functie in een geluidsgevoelige functie (bijvoorbeeld via afwijkings- of wijzigingsbevoegdheid).

Artikel 74 lid 2 Wgh regelt dat indien de bovengenoemde ontwikkelingen zijn gelegen binnen een als 'woonerf' aangeduid gebied of in een zone nabij wegen waarvoor een maximumsnelheidsregime van 30 km/uur geldt, de betreffende waarden niet in acht hoeven te worden genomen.

Uit een akoestisch onderzoek moet blijken of, indien sprake is van een van de bovengenoemde ontwikkelingen binnen een zone als bedoeld in art. 74 lid 1 Wgh, deze binnen de waarden valt zoals voor diverse typen ontwikkelingen is vastgelegd in de Wgh. De grenswaarde voor de toelaatbare etmaalwaarde van de equivalente geluidbelasting van wegen binnen zones langs wegen is voor woningen 48 dB. In bijzondere gevallen is een hogere waarde mogelijk; Burgemeester en Wethouders zijn binnen de grenzen van de gemeente en onder voorwaarden bevoegd tot het vaststellen van een hogere waarde voor de ten hoogste toelaatbare geluidsbelasting.

## *Beoordeling geluidsbelasting*

De planlocatie is in de huidige situatie onbebouwd. In de beoogde situatie wordt de oprichting van gevoelige objecten mogelijk gemaakt. Door De Roever Omgevingsadvies is in april 2021 een onderzoek wegverkeerslawaai uitgevoerd. Van de omliggende wegen is voor het deel van de Heiliglandsestraat dat buiten de bebouwde kom is gelegen een geluidszone van toepassing. Voor de wegen in de directe omgeving geldt overwegend een 30 km/uur zonering. Voor deze wegen geldt geen geluidszone in het kader van de Wet geluidhinder. De wegen binnen de 30 km/uur zonering zijn beoordeeld in het kader van de cumulatieve geluidbelasting.

Het plangebied bevindt zich binnen de bebouwde kom. De hoogst toelaatbare geluidsbelasting binnen het plangebied ten aanzien van een zoneringsplichtige weg bedraagt 63 dB. De voorkeursgrenswaarde van 48 dB wordt nergens overschreden. De maximale geluidsbelasting als gevolg van het verkeer van de Heiliglandsestraat bedraagt 36 dB.

De cumulatieve geluidsbelasting, inclusief de wegen binnen de 30 km/uur zone, bedraagt maximaal 56 dB ter hoogte van de voorgevels van de twee vrijstaande woningen aan de Dorpstraat (G1 en G2). Op basis van het Bouwbesluit 2012 dient de karakteristieke geluidwering Ga;k van de gevel van een verblijfsgebied ten minste gelijk te zijn aan de hoogste waarde van de geluidsbelasting minus 33 dB of 20 dB. Voor de woningen G1 en G2 betekent dit dat de vereiste geluidwering maximaal 56-33=23 dB bedraagt. Een dergelijke gevelwering wordt bij nieuwbouw vrijwel altijd behaald. Een nader onderzoek naar de geluidwering van de gevel is niet noodzakelijk.

Met een geluidniveau tussen de 33 en 56 dB is sprake van een 'zeer goed' tot 'matig' woon- en verblijfsklimaat ter plaatse van de woningen op basis van de 'kwaliteitsindicatie geluid' van het RIVM.

## *Conclusie*

Het aspect wegverkeerslawaai vormt geen belemmering voor de beoogde ontwikkeling. de onderzoeksrapportage is toegevoegd in bijlage 4.

#### **5.12 Luchtkwaliteit**

#### *Toetsingskader*

In het kader van een planologische procedure dient te worden aangetoond dat voldaan wordt aan de wettelijke normen voor wat betreft luchtkwaliteit. Hierbij dient het effect op de luchtkwaliteit in de omgeving als gevolg van een nieuwe ontwikkeling, als ook de toetsing aan de 'Wet luchtkwaliteit' in beeld te worden gebracht.

De 'Wet luchtkwaliteit' van 15 november 2007, opgenomen in hoofdstuk 5, onder titel 5.2 van de Wet milieubeheer (Wm) gaat in op luchtkwaliteitseisen. In Bijlage 2 van de Wm zijn wettelijke grenswaarden vastgelegd van onder andere de stoffen stikstofdioxide (NO2), fijn stof (PM10), benzeen (C6 H6 ), zwaveldioxide (SO2 ), lood (Pb) en koolmonoxide (CO).

Voor PM10 geldt voor het jaargemiddelde een grenswaarde van 40 µg/m³. Het 24 uursgemiddelde van 50 µg/m³ mag maximaal 35 dagen per kalenderjaar worden overschreden. Voor NO2 geldt voor het jaargemiddelde een grenswaarde van 40 µg/m³. Het 24-uursgemiddelde van 200 µg/m³ mag maximaal 18 dagen per kalenderjaar worden overschreden.

De 'Wet luchtkwaliteit' voorziet onder meer in een gebiedsgerichte aanpak van de luchtkwaliteit via het Nationaal Samenwerkingsprogramma Luchtkwaliteit (NSL). Het Rijk, provincies en gemeenten werken in het NSL-programma samen aan maatregelen om de luchtkwaliteit te verbeteren tot de normen, ook in gebieden waar nu de normen voor luchtkwaliteit niet worden gehaald (overschrijdingsgebieden). De programmaaanpak zorgt voor een flexibele koppeling tussen ruimtelijke activiteiten en milieugevolgen.

Kort samengevat dienen projecten te worden beoordeeld op basis van de 'Wet luchtkwaliteit' c.q. artikel 5.16 van de Wet milieubeheer. Luchtkwaliteitseisen vormen onder de 'Wet luchtkwaliteit' geen belemmering voor vergunningverlening als:

- er geen sprake is van een feitelijke of dreigende overschrijding van een grenswaarde;
- een project, al dan niet per saldo, niet tot een verslechtering van de luchtkwaliteit leidt;
- een project 'niet in betekenende mate' bijdraagt aan de luchtverontreiniging;
- een project is opgenomen in een regionaal programma van maatregelen of in het NSL, dat op 1 augustus 2009 in werking is getreden.

In artikel 2 van het 'Besluit niet in betekenende mate bijdragen (luchtkwaliteitseisen)' is opgenomen dat een project 'niet in betekenende mate' bijdraagt aan de luchtkwaliteit als de zogenaamde '3% grens' niet wordt overschreden. Na vaststelling van het NSL op 1 augustus 2009 is deze grens gedefinieerd als 3% van de grenswaarde voor de jaargemiddelde concentratie fijn stof (PM10) of stikstofdioxide (NO2). Dit komt overeen met 1,2 microgram/m³ voor zowel PM10 als NO2 .

In artikel 4 van het Besluit niet in betekenende mate bijdragen (luchtkwaliteitseisen) en de bijlagen van de 'Regeling niet in betekenende mate bijdragen (luchtkwaliteitseisen)' is voor bepaalde categorieën projecten met getalsmatige grenzen vastgesteld dat deze 'niet in betekenende mate' (NIBM) bijdragen aan de luchtverontreiniging. Deze mogen zonder toetsing aan de grenswaarden voor luchtkwaliteit uitgevoerd worden. De wettelijke ondergrens voor onderzoek bedraagt:

- 1500 woningen (netto) bij minimaal 1 ontsluitingsweg;
- 3000 woningen bij minimaal 2 ontsluitingswegen met een gelijkmatige verkeersverdeling;

## *Beoordeling*

De beoogde ontwikkeling maakt de oprichting van 28 grondgebonden woningen mogelijk. Het aantal te realiseren woningen ligt ruim onder de wettelijke onderzoeksgrens van 1500 woningen. De ontwikkeling draagt niet in betekenende mate bij aan de luchtkwaliteitsdoelstellingen.

Met behulp van de monitoringstool van het Nationaal Samenwerkingsprogramma Luchtkwaliteit kan inzicht worden gekregen in de concentraties van de luchtverontreinigende stoffen ter plaatse. Uit de monitoringstool blijkt dat ter hoogte van het plangebied in 2020 de jaargemiddelde concentraties van NO2 en PM10 ruimschoots onder de grenswaarden van 40 microgram per kubieke meter lucht liggen. Het aantal dagen per jaar dat de etmaalgemiddelde concentratie van PM10 groter is dan 50 microgram per kubieke meter lucht ligt eveneens onder de grenswaarde van 35 dagen per jaar.

De grenswaarde van 25 microgram per kubieke meter lucht als jaargemiddelde concentratie voor PM2,5 wordt eveneens niet overschreden.

## *Conclusie*

Geconcludeerd kan worden dat het aspect luchtkwaliteit geen belemmering vormt voor de onderhavige ontwikkeling.

# **5.13 Externe veiligheid**

## *5.12.1 Inrichtingen en externe veiligheid*

## *Toetsingskader*

Het Besluit externe veiligheid inrichtingen (Bevi) is gericht aan het bevoegd gezag inzake de Wet milieubeheer en de Wet ruimtelijke ordening en heeft onder meer tot doel om bij nieuwe situaties toetsing aan de risiconormen te waarborgen. In de Regeling externe veiligheid inrichtingen (Revi) zijn o.a. standaardafstanden opgenomen waarbij wordt voldaan aan de grens- en richtwaarden voor het plaatsgebonden risico. Het Bevi is van toepassing op vergunningplichtige risicovolle bedrijven en de nabijgelegen al dan niet geprojecteerde (beperkt) kwetsbare objecten. In artikel 2, lid 1 van het Bevi is opgesomd wat wordt verstaan onder risicovolle bedrijven. In artikel 1 van het Bevi wordt toegelicht wat wordt verstaan onder (beperkt) kwetsbare objecten. Voor de toepassing van het Bevi, wordt een nieuw ruimtelijk besluit gezien als een nieuwe situatie.

#### *Beoordeling*

Om te bepalen of er in de directe omgeving bedrijven zijn gelegen waarop het Bevi van toepassing is, is de risicokaart geraadpleegd. Ten aanzien van het aspect inrichtingen is geconstateerd dat in de directe omgeving van het plangebied geen Bevi-inrichtingen aanwezig zijn.

#### *Conclusie*

Het aspect Bevi-inrichtingen is geen belemmering voor de onderhavige wijziging.

#### *5.12.2 Transport en externe veiligheid*

#### *Toetsingskader*

Beoordeling van de risico's veroorzaakt door het vervoer van gevaarlijke stoffen over het spoor, het water en de weg dient plaats te vinden aan de hand van het Besluit externe veiligheid transportroutes (Bevt), als in werking per 1 april 2015. Bij het besluit horen grens- en richtwaarden voor het plaatsgebonden risico en richtlijnen voor de toepassing van de rekenmethodiek en de verantwoording van het groepsrisico. Bij nieuwe ruimtelijke ontwikkelingen langs transportassen die deel uitmaken van het Basisnet Weg, Water en/of Spoor kan de berekening van het plaatsgebonden risico achterwege blijven. Hiervoor gelden namelijk de afstanden die in bijlage I, II en III van de Regeling basisnet zijn opgenomen. Op deze afstanden mag het plaatsgebonden risico vanwege het vervoer van gevaarlijke stoffen niet meer bedragen dan 10-6 per jaar. Voor het Basisnet Weg geldt dat daar waar in de tabel van bijlage 2 van het Bevt de afstand '0' is vermeld het plaatsgebonden risico vanwege het vervoer op het midden van de weg niet meer mag bedragen dan 10-6 per jaar.

#### *Beoordeling*

Om te bepalen of er in de directe omgeving van het plangebied risicorelevante transportassen zijn gelegen is de risicokaart geraadpleegd.

In de omgeving van de kern Groessen zijn een aantal transportroutes gelegen waarover transport van gevaarlijke stoffen plaatsvindt. Dit betreffen de Betuweroute, de spoorlijn Arnhem- Zevenaar, de snelweg A12 en de (voorziene) snelweg A15.

In een risico-inventarisatie ten behoeve van de gemeentelijke Structuurvisie 2015 is geconstateerd dat de A12 en de Betuwelijn voldoen aan het BEVT.

#### *Beperkte verantwoording groepsrisico*

Het plan is gelegen in het invloedsgebied groepsrisico van de snelweg A12 (op ca. 2.500 meter), de Betuweroute (op ca. 660 meter) en een drietal aardgastransportleidingen (op ca. 440 meter). Doordat de afstand tussen het plan en de snelweg A12 en Betuweroute groter is dan 200 meter kan er worden volstaan met een beperkte verantwoording groepsrisico. Ditzelfde geldt ook voor de aardgastransportleidingen maar dan omdat het plan buiten de 100% letaal zone bevindt. Conform vigerende wetgeving moet de gemeente het groepsrisico verantwoorden. Meer specifiek gaat om de wettelijke verplichting op grond van Besluit externe veiligheid transportroutes (Bevt) artikel 7 en 9 vanwege het vervoer van gevaarlijke stoffen over beide transportroutes (zie onderdelen C en D) en Besluit externe veiligheid Buisleidingen (Bevb) artikel 12 vanwege de aardgastransportleidingen. De gemeente heeft bij het invullen van de verantwoordingsplicht een grote mate van beoordelingsvrijheid. Ten aanzien van de aspecten bestrijdbaarheid en zelfredzaamheid heeft de veiligheidsregio adviesrecht. Bij het invullen van de verantwoordingsplicht is gebruik gemaakt van het advies van de Veiligheids- en Gezondheidsregio Gelderland Midden (VGGM) van 17 juni 2021 (kenmerk: 2021-003046). Onderstaand een beschouwing van deze aspecten.

## A. Aanwezige personen

Het plan voorziet in de ontwikkeling van 28 woningen. In de huidige situatie voorziet het plan al in een woonbestemming voor 0,2 ha. Hierdoor is er sprake van een toename van 27 woningen. Conform PGS 1 deel 6 (2,4 personen per woning) betekent het een toename van 64,8 personen.

#### B. Hoogte van het groepsrisico

Het plan voorziet in de ontwikkeling van 28 woningen. Omdat het maar net binnen het invloedsgebied ligt en grote afstand van de risicobron is gesitueerd zal het groepsrisico nauwelijks tot niet toenemen. Dit ook vanwege de al aanwezige bebouwing in de kern Groessen.

#### C. Bestrijdbaarheid

Bij een calamiteit zal de brandweer zich inzetten om de effecten ten gevolge van het incident te beperken. Deze inzet zal voornamelijk plaatsvinden dicht bij de bron. De mate van bestrijdbaarheid wordt vooral bepaald door de aanwezige veiligheidsvoorzieningen. De VGGM is hiervoor voor advies gevraagd. Uit het advies is naar voren gekomen dat de VGGM geen aanleiding ziet om aanvullend te adviseren ten aanzien van bestrijdbaarheid. De mogelijkheden voor de bestrijdbaarheid worden daarom niet verder in beschouwing genomen.

## D. Zelfredzaamheid

Met de term "zelfredzaamheid" wordt bedoeld: Het vermogen om jezelf en/of anderen in veiligheid te brengen bij (een dreiging van) een gevaarlijke situatie. Bij het bepalen van de mate van zelfredzaamheid spelen onder andere de fysieke gesteldheid en zelfstandigheid van de aanwezigen, de alarmeringsmogelijkheden en vluchtmogelijkheden een rol.

Het advies van de Veiligheids en Gezondheidsregio Gelderland Midden (VGGM) geeft het volgende aan:

- Het plan ligt alleen binnen de effectafstand van het scenario toxische wolk vanwege de toekomstige A15 en scenario fakkelbrand vanwege de aardgastransportleidingen. Het plan leidt tot een geringe toename van het aantal aanwezigen die zichzelf in veiligheid kunnen brengen, mits geïnformeerd en tijdig gewaarschuwd.
- De VGGM adviseert ter verbetering van de zelfredzaamheid, aandacht te hebben voor risicocommunicatie en afspraken te maken bij werkzaamheden aan de aardgastransportleidingen.

Ten aanzien van risicocommunicatie is er NL alert. Hiermee zijn mensen binnen een bepaald gebied gericht te informeren door het sturen van een bericht naar mobiele telefoons. Verder is het plan via de Dorpstraat te ontvluchten. De gemeente acht het dan ook niet noodzakelijk om verdere maatregelen te treffen om de zelfredzaamheid te verbeteren. Daarnaast zijn de geadviseerde maatregelen van de VGGM niet ruimtelijk relevant en enkel ter verbetering.

#### *Conclusie*

Het plan ligt buiten de plaatsgebonden risicocontour 10-6 van een risicobron. Daarmee wordt geen grens- en richtwaarde overschreden en is er geen sprake van een directe of harde belemmering voor de realisatie van het plan.

Ten aanzien van het groepsrisico ligt het plan in het invloedsgebied van de snelweg A12, de Betuweroute en een drietal aardgastransportleidingen. Op basis van de verantwoording groepsrisico (zie hierboven) kan worden geconcludeerd dat het plan geen significant effect heeft op de mogelijkheden voor de bestrijdbaarheid en zelfredzaamheid. Daarmee is het aspect externe veiligheid geen belemmering voor de realisatie van het plan

## *5.12.3 Buisleidingen en externe veiligheid*

#### *Toetsingskader*

Beoordeling van de risico's veroorzaakt door het transport van gevaarlijke stoffen door buisleidingen geschiedt aan de hand van het Besluit externe veiligheid buisleidingen (Bevb), als in werking getreden per 1 januari 2011. Ten aanzien van het Bevb bestaat de noodzaak om een ruimtelijke reservering op te nemen voor het plaatsgebonden risico (PR) en een verantwoording van het groepsrisico (GR) van relevante buisleidingen. Binnen de PR 10-6 risicocontour mogen geen kwetsbare objecten aanwezig zijn en zo mogelijk ook geen beperkt kwetsbare objecten. Het verwachte aantal aanwezigen binnen het invloedsgebied van de buisleiding moet worden verantwoord. Dat invloedsgebied reikt bij brandbare vloeistoffen tot net buiten de 10-6 contour, voor leidingen met aardgas en chemicaliën moet dat per geval berekend worden.

## *Beoordeling*

Om de aanwezigheid van buisleidingen met een extern veiligheidsrisico te kunnen bepalen is de nationale risicokaart geraadpleegd. Ten oosten van de planlocatie op een afstand van circa 450 meter zijn een drietal hogedruk aardgastransportleidingen (NEN 3650) gelegen. Het betreft leidingen van de Gasunie (A-524, A-533 en A-635) met een maximale werkdruk van 66,20 bar. Voor dergelijke leidingen geldt een toetsafstand van 150 meter. Voor de buisleidingen is geen PR10-6 contour vastgesteld. Aangezien de leidingen op grote afstand van het plangebied zijn gelegen kan worden volstaan met een beperkte verantwoording van het groepsrisico.

*Uitsnede Nationale risicokaart met het plangebied rood gearceerd (geraadpleegd 15 april 2021).*

#### *Verantwoording groepsrisico*

Vanwege de grote afstand tussen het plangebied en de omliggende risicobronnen zal de beoogde beperkte toename aan personendichtheid niet doorwerken in de hoogte van het groepsrisico. Veiligheidsmaatregelen aan de bron zijn om deze reden niet effectief. Aangezien bestrijding van een calamiteit plaatsvindt aan de bron, kan ook dit aspect verder buiten beschouwing worden gelaten. Op grote afstand van een risicobron is uitsluitend een toxisch scenario relevant. Bij het vrijkomen van toxische stoffen is het van belang dat bouwwerken volledig afsluitbaar zijn. Ten aanzien van de beoogde ontwikkeling zijn tevens bouwtechnische veiligheidsmaatregelen in het ontwerp opgenomen (waaronder: alarmsysteem, centraal afsluitbare ventilatie, voldoende vluchtwegen). Aanbevolen wordt om mechanische ventilatie centraal afsluitbaar worden aangelegd.

In het geval van een calamiteit dient tijdig te worden gewaarschuwd door middel van een WAS/NL Alert installatie. De bouwtechnische veiligheidsmaatregelen, te nemen maatregelen ter verbetering van de zelfredzaamheid en beoordeling van de bestrijdbaarheid, worden in de voorbereiding van de bouwaanvraag voorgelegd aan de Veiligheids- en Gezondheidsregio Gelderland-Midden.

Ten aanzien van de opstelplaats voor de brandweer kent Afdeling 6.8 Bouwbesluit 2012 rechtstreeks werkende voorschriften omtrent de bereikbaarheid voor hulpverleningsdiensten, waaronder ook de opstelplaats van de voertuigen. De opstelplaatsen zijn daarmee geborgd.

De veiligheidsparagraaf is voor advies voorgelegd aan de Veiligheids- en Gezondheidsregio Gelderland-Midden (VGGM). De VGGM heeft het plan getoetst aan de voorwaarden in de Wet Veiligheidsregio's (oktober 2010), het Besluit Veiligheidsregio's en de Handreiking Bluswatervoorziening en Bereikbaarheid (Brandweer Nederland 2012). Uit het advies van 21 mei 2021 blijkt dat de opkomsttijd van de brandweer, de primaire bluswatercapaciteit en de bereikbaarheid ter plaatse binnen de norm vallen. Er zijn geen aanvullende maatregelen nodig. De bereikbaarheid voor hulpdiensten vanaf de Dorpsstraat, het aspect rampenbestrijding en zelfredzaamheid worden beoordeeld in het kader van de omgevingsvergunningaanvraag.

#### *Conclusie*

Het aspect externe veiligheid vormt geen belemmering voor onderhavig plan. Het advies van de Veiligheidsregio is toegevoegd in bijlage 7. De aspecten bereikbaarheid voor hulpdiensten (Dorpstraat), zelfredzaamheid en rampenbestrijding worden nader beoordeeld in het kader van de omgevingsvergunningaanvraag voor het onderdeel bouwen.

#### **5.14 Kabels en leidingen**

#### *Toetsingskader*

De hierna volgende leidingen zijn planologisch relevant, voor zover zij geen deel uitmaken van een inrichting zoals bedoeld in de Wet milieubeheer1 .

- a. hoogspanningsverbindingen van 50 kV en hoger;
- b. buisleidingen voor transport van aardgas met een uitwendige diameter van meer dan 50 mm en een druk van meer dan 16 bar;
- c. buisleidingen voor transport van aardolieproducten met een uitwendige diameter van meer dan 70 mm en een druk van meer dan 16 bar;
- d. buisleidingen met een diameter van 400 mm of meer buiten de bebouwde kom;
- e. buisleidingen voor transport van andere stoffen dan aardgas en aardolieproducten, die risico's met zich meebrengen voor mens en/of leefomgeving wanneer deze leidingen beschadigd raken2 .

#### *Beoordeling*

Binnen het plangebied zijn geen leidingen met een beschermingszone gelegen die wordt beschermd op basis van het vigerende bestemmingsplan. Het uitvoeren van grondwerkzaamheden ter hoogte van dergelijke leiding of binnen de bijbehorende beschermingszone zijn vergunningplichtig. Indien nodig zal in een later stadium van onderhavig project een KLIC-melding worden uitgevoerd.

#### *Conclusie*

Er zijn geen belemmeringen met betrekking tot de aanwezigheid van kabels en leidingen.

<sup>1</sup> *'Leidingen die deel uitmaken van een inrichting' zijn leidingen binnen de inrichtingsgrens die in beheer zijn van de drijver van de inrichting én leidingen die in beheer zijn van derden waarmee een product wordt geleverd aan de betreffende inrichting (laatstgenoemde leidingen hebben een zgn. functionele binding met de inrichting, zoals bedoeld in de Wet milieubeheer).*

<sup>2</sup> *Onder zgn. 'leidingen voor andere stoffen dan aardgas en aardolieproducten' worden in ieder geval leidingen verstaan voor transport van nafta, waterstof, koolstofdioxide, stikstof, zuurstof, ethyleen en propyleen.*

## **5.15 Milieueffectrapportage en vormvrije m.e.r.-beoordeling**

#### *Toetsingskader*

Behalve aan de uitvoeringsaspecten bedoeld in de Awb en het Bro dient ook te worden getoetst aan de Wet milieubeheer en het Besluit m.e.r of er sprake is van een mogelijke verplichting tot het opstellen van een milieueffectrapportage. Een milieueffectrapportage (MER), en de bijbehorende procedure (m.e.r.), is een hulpmiddel om de belangen van het milieu volwaardig te betrekken bij de besluitvorming omtrent plannen en projecten. Het gaat hierbij wel enkel om plannen en projecten die kunnen leiden tot initiatieven waarmee het milieu mogelijk nadelig kan worden beïnvloed. Als uitgangspunt geldt voor plannen de onderstaande criteria om te beoordelen of een MER noodzakelijk is:

- 1. Plannen die kaderstellend zijn voor toekomstige m.e.r.- (beoordelings)plichtige besluiten (boven de grenswaarden uit de C- of D-lijst van het Besluit m.e.r.);
- 2. Plannen waarvoor een passende beoordeling nodig is in verband met een mogelijk significant negatief effect op Natura 2000-gebieden;
- 3. Plannen en activiteiten die o.g.v. een provinciale milieuverordening zijn aangewezen als MER-plichtig.

Per 1 april 2011 is het Besluit m.e.r gewijzigd. De belangrijkste aanleidingen hiervoor zijn de modernisering van de m.e.r wetgeving in 2010 en de uitspraak van het Europese Hof van 15 oktober 2009 (HvJ EG 15 oktober 2009, zaak C-255/08 – Commissie vs. Nederland). Deze wijziging heeft gevolgen voor eerstgenoemd criterium om te beoordelen of een MER noodzakelijk is. Uit deze uitspraak volgt dat de omvang van een project niet het enige criterium mag zijn om wel of geen m.e.r.(-beoordeling) uit te voeren. Ook als een project onder de drempelwaarde uit de C- of D-lijst blijft, kan een project belangrijke nadelige gevolgen hebben, als het bijvoorbeeld in of nabij een kwetsbaar natuurgebied ligt. Gemeenten en provincies moeten daarom per 1 april van 2011 ook bij 'kleine projecten' (projecten onder de drempelwaarden van de C- of D-lijst) beoordelen of een m.e.r.(-beoordeling) nodig is. Dit wordt de 'vormvrije m.e.r. beoordeling' genoemd. Deze beoordeling houdt in dat er bekeken moet worden of er bij het initiatief sprake is van dusdanig bijzondere omstandigheden of milieueffecten dat er toch een MER moet worden opgesteld. Hierbij wordt gekeken naar de selectiecriteria uit bijlage III bij de m.e.r.-richtlijn (2011/92/EU), welke o.a. de omvang van het project, de cumulatie met andere projecten en het gebruik van natuurlijke hulpbronnen betreffen.

#### *Beoordeling*

In onderhavige situatie is sprake van het toevoegen van 28 woningen. De beoogde ontwikkeling behoort tot activiteit D11.2: 'de aanleg, wijziging of uitbreiding van een stedelijk ontwikkelingsproject, met inbegrip van de bouw van winkelcentra of parkeerterreinen'. Deze activiteit is m.e.r.-beoordelingsplichtig in geval deze betrekking heeft op een oppervlakte van 100 ha of meer of wanneer het een aaneengesloten gebied van 2000 woningen of meer betreft. Deze (indicatieve) drempelwaarden worden niet overschreden, waardoor voor dit project een zogenaamde vormvrije m.e.r. beoordeling aan de orde is.

Met de beoogde ontwikkeling wordt een juridisch-planologisch basis gelegd voor het oprichten van 28 grondgebonden woningen. De beoogde ontwikkeling wordt beschouwd als inbreidingslocatie binnen de kern. De woonwijk voorziet in een gedifferentieerd aanbod in bouwstijl en prijsklasse en sluit in bouwstijl, bouwhoogte en situering aan op de bestaande landschappelijke structuur van het bestaande kernrandgebied. De beoogde woonfunctie is milieukundig inpasbaar ter plaatse. Als gevolg van de ontwikkeling vindt geen significante toename plaats van de milieubelasting. Met de ontwikkeling worden geen omliggende functies belemmerd.

In het kader van de beoogde ontwikkeling is een vormvrije m.e.r.-beoordeling opgesteld. Uit de beoordeling zijn geen belangrijke nadelige milieugevolgen gebleken, waaruit bovendien geconcludeerd kan worden dat er geen noodzaak is tot het opstellen van een MER. De vormvrije m.e.r.-beoordeling is door het bevoegd gezag vastgesteld op PM.

#### *Conclusie*

Ten aanzien van de beoogde realisatie van een woonwijk met 28 woningen, is geen sprake van een verplichting tot het opstellen van een MER en het doorlopen van de m.e.r.-procedure. Er is geen sprake van belangrijke nadelige milieugevolgen.

# **6 JURIDISCHE PLANOPZET**

#### **6.1 Inleiding**

Doel van dit bestemmingsplan is het opstellen van een juridisch- planologische regeling ten behoeve van het oprichten van de beoogde realisatie van 28 grondgebonden woningen aan de Dorpstraat/ Weemstraat ong. te Groessen. Dit hoofdstuk bespreekt de wijze waarop het ruimtelijk en functioneel beleid voor het plangebied in het bestemmingsplan is vertaald.

#### **6.2 Planopzet**

Sinds 1 juli 2008 is de nieuwe Wet ruimtelijke ordening en het Besluit ruimtelijke ordening in werking getreden. Hiermee dienen bestemmingsplannen in digitale vorm (RO-standaarden) te worden vastgesteld. Een bestemmingsplan bestaat uit regels en een verbeelding, vergezeld van een toelichting. De regels en de verbeelding vormen het juridisch bindende deel van het bestemmingsplan.

De verbeelding heeft de rol van visualisering van de bestemmingen. De verbeelding omvat de gronden die voor de ontwikkeling van het plan van belang zijn. De keuze van de bestemmingen en de situering van de bestemmingsvlakken is gebaseerd op de huidige ruimtelijke situatie en de gewenste functies. Voorts sluit de opzet van de verbeelding aan op de Standaard Vergelijkbare Bestemmingsplannen 2012 (SVBP 2012).

De regels regelen hoe de betreffende gronden mogen worden gebruikt en bebouwd. De bestemmingen zijn zo opgenomen dat voldoende rechtszekerheid bestaat voor omwonenden en andere gebruikers van het gebied en de omliggende gebieden. De planregels sluiten aan op het ontwerpbestemmingsplan "Groessen en Loo" en op de Standaard Vergelijkbare BestemmingsPlannen (SVBP) 2012.

In de toelichting wordt gemotiveerd waarom sprake is van een goede ruimtelijke ordening. Ondanks het feit dat de toelichting geen onderdeel uitmaakt van het juridisch plangedeelte, fungeert de toelichting wel als interpretatiekader voor de uitleg van de regels, indien hierover interpretatieverschillen blijken te bestaan.

## **6.3 Artikelsgewijze toelichting**

#### *6.3.1 Hoofdstuk 1 'Inleidende regels'*

#### *Artikel 1 'Begrippen'*

In dit artikel worden begrippen gedefinieerd, die in de regels worden gehanteerd. Bij de toetsing aan het bestemmingsplan moet worden uitgegaan van de in dit artikel aan de betreffende begrippen toegekende betekenis.

## *Artikel 2 'Wijze van meten'*

In dit artikel wordt aangegeven hoe de hoogte en andere maten, die bij het bouwen in acht genomen dienen te worden, gemeten moeten worden.

## *6.3.2 Hoofdstuk 2 'Bestemmingsregels'*

De opzet voor de regels is vastgelegd in de SVBP 2012. De regels van een bestemming worden als volgt opgebouwd en benoemd:

- bestemmingsomschrijving;
- bouwregels;
- nadere eisen;
- afwijken van de bouwregels;
- specifieke gebruiksregels;
- afwijken van de gebruiksregels;
- omgevingsvergunning voor het uitvoeren van werk, geen bouwwerk zijnde, of van werkzaamheden;
- omgevingsvergunning voor het slopen van een bouwwerk;
- wijzigingsbevoegdheid.

In de planregels zijn de volgende bestemmingen opgenomen:

## Groen

Deze bestemming is toegekend aan het openbaar groen. Binnen deze bestemming zijn naast groenvoorzieningen ook paden, speelvoorzieningen, water en waterhuishoudkundige voorzieningen toegestaan. Enkel bouwwerken, geen gebouwen zijnde, zoals lichtmasten, zijn toegestaan.

## Tuin

De bestemming 'Tuin' ligt op de gronden die grenzen aan de openbare ruimte. Binnen deze bestemming zijn beperkte bouwmogelijkheden ten dienste van het wonen gegeven.

## Wonen

Aan de planlocatie wordt een reguliere woonbestemming toegekend. Binnen de woonbestemming wordt een bouwvlak toegekend. De in dit bestemmingsplan opgenomen bouw- en gebruiksregels zijn gericht op het realiseren van het beoogde bouwplan. Met behulp van aanduidingen wordt aangegeven welke type en hoeveel woningen er in een bouwvlak gerealiseerd mogen worden. De maximaal toegelaten goot- en bouwhoogte is eveneens op de verbeelding aangegeven.

## Verkeer-Verblijfsgebied

Deze bestemming regelt de gronden die een functie hebben voor het langzaam en gemotoriseerd verkeer inclusief parkeer-, groen-, en speelvoorzieningen. De gronden kunnen ook gebruikt worden voor het realiseren van waterhuishoudkundige doeleinden, waterbergingen en waterlopen.

## *6.3.3 Hoofdstuk 3 'Algemene regels'*

## *Anti-dubbeltelregel*

In dit artikel wordt geregeld dat voor gronden die eenmaal in aanmerking zijn genomen bij het toestaan van een bouwplan waaraan uitvoering is gegeven of alsnog kan worden gegeven, de beoordeling van latere bouwplannen buiten beschouwing blijven.

## *Algemene bouwregels*

In de algemene bouwregels is een regeling opgenomen ten aanzien van het realiseren van ondergrondse bouwwerken. Tevens is een regeling opgenomen voor van het bestemmingsplan overschrijden van bouwgrenzen.

## *Algemene gebruiksregels*

Het verbod om gronden en opstallen te gebruiken in strijd met het bestemmingsplan is opgenomen in artikel 2.1, lid 1, onder c, van de Wabo. In deze bepaling is dan ook enkel aangegeven welk gebruik in ieder geval als strijdig met dit bestemmingsplan moet worden aangemerkt.

## *6.3.4 Hoofdstuk 4 'Overgangs- en slotregels'*

## *Overgangsrecht*

Dit artikel betreft het overgangsrecht met betrekking tot gebruik van onbebouwde gronden en bouwwerken dat afwijkt van het bestemmingsplan op het moment dat dit rechtskracht verkrijgt.

# *Slotregel*

De regels kunnen worden aangehaald onder de naam: Regels van het bestemmingsplan "Wonen onder de toren, Groessen".

# **7 ECONOMISCHE UITVOERBAARHEID**

## **7.1 Inleiding**

In dit hoofdstuk wordt de economische uitvoerbaarheid beschreven. Indien een project voorziet in de uitvoering van werken door de gemeente moet de financieel-economische uitvoerbaarheid hiervan worden aangetoond.

## **7.2 Kostenverhaal**

Conform artikel 6.2.1 van het Besluit ruimtelijke ordening is wat mogelijk wordt gemaakt met dit ruimtelijke plan aan te merken als een bouwplan. Hiervoor dient een exploitatieplan vastgesteld te worden, tenzij het verhaal van kosten van de grondexploitatie over de in het plan begrepen gronden op een andere manier verzekerd is.

De bouwplannen waarbij een exploitatieplan verplicht is, staan in artikel 6.2.1 van het Besluit ruimtelijke ordening (Bro):

- de bouw van een of meer woningen;
- de bouw van een of meer andere hoofdgebouwen;
- de uitbreiding van een hoofdgebouw met ten minste 1.000 m² of met een of meer woningen;
- de verbouwing van een of meer aangesloten gebouwen die voor andere doeleinden in gebruik of ingericht waren, voor woondoeleinden, mits ten minste 10 woningen worden gerealiseerd;
- de verbouwing van een of meer aaneengesloten gebouwen die voor andere doeleinden in gebruik of ingericht waren, voor detailhandel, dienstverlening, kantoor of horecadoeleinden, mits de cumulatieve oppervlakte van de nieuwe functies ten minste 1.000 m² bedraagt;
- de bouw van kassen met een oppervlakte van ten minste 1.000 m².

Het onderhavige bouwplan voorziet in een functiewijziging naar een woonbestemming, zodat het plan in principe exploitatieplanplichtig is. Het kostenverhaal wordt in het kader van het onderhavige plan echter anderszins verzekerd. De gemeente Duiven zal hiertoe met de initiatiefnemer een anterieure overeenkomst sluiten, waarin de verantwoordelijkheid voor gemaakte kosten (waaronder tevens planschade) is vastgelegd. De ontwikkelingskosten worden geheel door de initiatiefnemer gedragen.

# **8 MAATSCHAPPELIJKE UITVOERBAARHEID**

#### **8.1 Vooroverleg en inspraak**

#### *Vooroverleg*

Artikel 3.1.1 van het Besluit op de ruimtelijke ordening (Bro) geeft aan dat bij de voorbereiding van een bestemmingsplan Burgmeester en Wethouders overleg met de besturen van bij het plan betrokken waterschappen plegen. Waar nodig plegen zij tevens overleg met besturen van andere gemeenten, met de provincie, de inspecteur voor de ruimtelijke ordening en met eventuele andere diensten van Rijk en provincie die belast zijn met de behartiging van belangen die in het plan in het geding zijn.

Het plan wordt in het kader van vooroverleg voorgelegd aan de provincie, Veiligheidsregio en het waterschap.

De veiligheidsregio heeft per brief van 21 mei 2021 advies uitgebracht. Het plan is getoetst aan de voorwaarden uit de Wet veiligheidsregio's, het Besluit veiligheidsregio's, de handreiking Bluswatervoorziening en Bereikbaarheid Brandweer Nederland van november 2012. Er is niet getoetst aan het Bouwbesluit 2012. De opkomsttijd van de brandweer en de beschikbare primaire bluswatercapaciteit voldoen aan de hiervoor geldende normen. Ten aanzien van de bereikbaarheid vanaf de Dorpstraat en de zelfredzaamheid en rampenbestrijding volgt een ander advies door de multidisciplinaire partners (GGD, GHOR en politie).

#### *Omgevingsdialoog*

Het plan is in de periode 2015- 2021 in samenwerking tussen gemeente en omwonenden tot stand gekomen. Omwonenden zijn vertegenwoordigd door de Dorpsraad. Door de Dorpsraad van Groessen is in overleg met de gemeente een voorverkenning opgesteld in de vorm van de 'Dorpsvisie Groessen 2012', 'Kernplan' van de projectgroep 'Wonen, Zorg en Voorzieningen 2014' en een 'Visie en Vlekkenplan Dorpshart 2016'.

In de periode tussen 2017 en 2019 zijn de verkennende opgaven in samenwerking met externe bureaus via onder meer een massastudie en schetsontwerp verder uitgewerkt tot een inrichtingsplan. Dit inrichtingsplan is in een tweetal bijeenkomsten eind 2019 gepresenteerd aan de direct omwonenden, belanghebbenden en inwoners van Groessen. In maart 2021 zijn gemeente en omwonenden (vertegenwoordigd door de dorpsraad) akkoord met het inrichtingsplan. In juni 2021 is het kwaliteitsteam (samenwerking tussen Welstand, gemeente, dorpsraad en 3 niet anders vertegenwoordigde omwonenden) na een aantal kleine opmerkingen akkoord gegaan met het inrichtingsplan. Het plan is opgesteld in intensieve samenwerking met de Dorpsraad. Derhalve kan worden aangenomen dat het plan op voldoende draagvlak kan rekenen

#### *Inspraak*

Naast vooroverleg heeft de gemeente de mogelijkheid om een voorontwerp van het bestemmingsplan ter inzage te leggen voor een inspraakperiode van zes weken. Dit inspraakmoment maakt geen onderdeel uit van de 'formele' procedure uit de Wet ruimtelijke ordening (Wro).

## **8.2 Zienswijzen**

Het bestemmingsplan wordt als ontwerp voor de duur van zes weken ter inzage gelegd. Met de terinzagelegging van het ontwerpbestemmingsplan is de formele vaststellingsprocedure gestart. Het ontwerpbestemmingsplan heeft van donderdag 9 september tot en met woensdag 20 oktober 2021 ter inzage gelegen. Gedurende de periode van de terinzagelegging kan iedereen schriftelijk of mondeling zienswijzen tegen het plan inbrengen. Op het plan zijn zienswijzen ontvangen van omwonenden. De zienswijzen zijn samengevat en van commentaar voorzien in de Nota van beantwoording zienswijzen. De Nota is opgenomen als bijlage 11 behorende bij deze toelichting. Op grond van de zienswijzen en een aantal ambtelijke wijzigingen zal het college van Burgemeester en wethouders de raad vragen om het bestemmingsplan gewijzigd vast te stellen.