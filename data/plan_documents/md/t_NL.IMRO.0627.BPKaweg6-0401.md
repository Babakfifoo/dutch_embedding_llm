# **Gemeente Waddinxveen**

# **Bestemmingplan**

# **Kanaaldijk 6, Waddinxveen**

**16 December 2020 Vaststelling**

# **Gemeente Waddinxveen**

# **Bestemmingplan**

# **Kanaaldijk 6, Waddinxveen**

**Ontwerp**

**Inhoud:**

- **TOELICHTING**
- **PLANREGELS**
- **VERBEELDING**

Plannummer: 619.156.50 Datum: 16 december 2020

**KuiperCompagnons** 

Bureau voor Stedenbouw, landschap en architectuur Rotterdam

**Gemeente Waddinxveen** Afdeling Ruimtelijke Ontwikkeling

| Procedureoverzicht |                  |          |             |
|--------------------|------------------|----------|-------------|
|                    | Datum            | Document | Opmerkingen |
| Voorontwerp        |                  |          |             |
| Vooroverleg        |                  |          |             |
| Ontwerp            | 6 januari 2020   |          |             |
| Vaststelling       | 16 december 2020 |          |             |

Projectleider KuiperCompagnons: dhr. F. Sinnema

| Hoofdstuk 1 Inleiding 8                                                   |  |
|---------------------------------------------------------------------------|--|
| 1.1 Aanleiding  8                                                         |  |
| 1.2 Ligging en begrenzing 8                                               |  |
| 1.3 Vigerend bestemmingsplan 9                                            |  |
| 1.4 Leeswijzer 10                                                         |  |
| Hoofdstuk 2 Bestaande situatie 11                                         |  |
| 2.1 Ruimtelijke karakteristiek  11                                        |  |
| Hoofdstuk 3 Planbeschrijving  12                                          |  |
| 3.1 Nieuwe situatie 12                                                    |  |
| 3.2 Verkeer en parkeren  14                                               |  |
| Hoofdstuk 4 Beleid  15                                                    |  |
| 4.1 Rijksbeleid 15                                                        |  |
| 4.2 Provinciaal beleid 15                                                 |  |
| 4.3 Regionaal beleid  18                                                  |  |
| 4.3.1 Regionale Agenda Wonen 18                                           |  |
| 4.4 Gemeentelijk beleid 18                                                |  |
| 4.4.1 Structuurvisie Waddinxveen 2030 (2012) 18                           |  |
| 4.4.2 Woonvisie 2018-2022 19                                              |  |
| 4.4.3 Mobiliteitsplan 20                                                  |  |
| 4.4.4 Parkeerbeleid  20                                                   |  |
| 4.4.5 Groenstructuur en Groenbeleidsplan 'Waddinxveen Hart voor Groen' 20 |  |
| 4.4.6 Erfgoedverordening 21                                               |  |
| 4.5 Conclusie  21                                                         |  |
| Hoofdstuk 5 Water 22                                                      |  |
| 5.1 Kader  22                                                             |  |
| 5.1.1 Europees en Rijksbeleid 22                                          |  |
| 5.1.2 Provinciaal Waterplan Zuid-Holland 2016-2021  24                    |  |
| 5.1.3 Hoogheemraadschap van Schieland en de Krimpenerwaard 24             |  |
| 5.1.4 Waterplan Boskoop en Waddinxveen 24                                 |  |
| 5.2 Het plangebied 25                                                     |  |
| Hoofdstuk 6 Milieu- en omgevingsaspecten  28                              |  |
| 6.1 Geluid 28                                                             |  |
| 6.1.1 Kader 28                                                            |  |
| 6.1.2 Onderzoek 28                                                        |  |
| 6.1.3 Conclusie 29                                                        |  |
| 6.2 Luchtkwaliteit  29                                                    |  |
| 6.2.1 Wet- en regelgeving  29                                             |  |
| 6.2.2 Onderzoek 29                                                        |  |
| 6.2.3 Conclusie 30                                                        |  |
|                                                                           |  |

| 6.3 Bedrijven en milieuzonering 30                                    |  |
|-----------------------------------------------------------------------|--|
| 6.3.1 Wet- en regelgeving 30                                          |  |
| 6.3.2 Onderzoek 31                                                    |  |
| 6.3.3 Conclusie 31                                                    |  |
| 6.4 Externe veiligheid 31                                             |  |
| 6.4.1 Wet- en regelgeving  31                                         |  |
| 6.4.2 Onderzoek 31                                                    |  |
| 6.4.3 Resultaten  31                                                  |  |
| 6.4.4 Conclusie 32                                                    |  |
| 6.5 Bodem 32                                                          |  |
| 6.5.1 Wet- en regelgeving  32                                         |  |
| 6.5.2<br>Onderzoek  32                                                |  |
| 6.5.3<br>Conclusie 33                                                 |  |
| 6.6 Archeologie en cultuurhistorie 34                                 |  |
| 6.6.1 Wet- en regelgeving  34                                         |  |
| 6.6.2 Onderzoek 34                                                    |  |
| 6.6.3 Resultaten  34                                                  |  |
| 6.6.4 Conclusie 36                                                    |  |
| 6.7 Ecologie  36                                                      |  |
| 6.7.1<br>Kader 36                                                     |  |
| 6.7.2<br>Soorten  36                                                  |  |
| 6.7.3<br>Natura 2000 38                                               |  |
| 6.7.4<br>Natuurnetwerk Nederland en overige bos- en natuurgebieden 38 |  |
| 6.7.2 Onderzoek 38                                                    |  |
| 6.7.3 Resultaten  39                                                  |  |
| 6.7.4 Conclusie 40                                                    |  |
| 6.8 Duurzaamheid 40                                                   |  |
| 6.9 Milieueffectrapportage 41                                         |  |
| 6.9.1 Wettelijk kader 41                                              |  |
| 6.9.2 Aanmeldnotitie m.e.r 41                                         |  |
| 6.9.3 Conclusie 41                                                    |  |
| Hoofdstuk 7 Juridische toelichting  43                                |  |
| 7.1 Algemeen 43                                                       |  |
| 7.2 De bestemmingen 44                                                |  |
| 7.3 Geometrische plaatsbepaling / verbeelding  45                     |  |
| Hoofdstuk 8 Uitvoerbaarheid  46                                       |  |
| 8.1 Economische uitvoerbaarheid 46                                    |  |
| 8.2 Maatschappelijke uitvoerbaarheid 46                               |  |
| Hoofdstuk 9 Procedure 47                                              |  |
| 9.1 Voorbereidingsfase  47                                            |  |

| 9.2 Ontwerpfase 47        |  |
|---------------------------|--|
| 9.3 Vaststellingsfase  47 |  |

# **Hoofdstuk 1 Inleiding**

# **1.1 Aanleiding**

Het voornemen bestaat om de gronden nabij de Kanaaldijk 6 te Waddinxveen te herontwikkelen en hier twee extra woningen te realiseren. Op het moment staat er op het perceel een bestaande woning en een aantal oude schuren.

Om het doel te bereiken dient de ontwikkeling, juridisch-planologisch te worden vastgelegd. Door het project in een bestemmingsplan vast te leggen wordt het mogelijk gemaakt om het plan tot uitvoering te brengen.

# **1.2 Ligging en begrenzing**

Het plangebied ligt in het centraal oostelijke deel van de kern van Waddinxveen. Op onderstaande afbeelding wordt het plangebied in rood omlijnd. Ten noorden wordt het plangebied begrensd door de Overtoom en ten westen door de Kanaaldijk.

*Afbeelding 1.1: Ligging plangebied in Waddinxveen*

*Afbeelding 1.2: Begrenzing plangebied*

# **1.3 Vigerend bestemmingsplan**

Voor het plangebied van voorliggend bestemmingsplan vigeert het bestemmingsplan 'Bebouwde Kom 2015' (vastgesteld op 16 december 2015) het parapluplan 'Paraplu Archeologie en Parkeren' (vastgesteld op 19 september 2018) en het Voorbereidingsbesluit inzake biomassacentrales (vastgesteld op 5 november 2018). De bestemming die het plangebied heeft maakt de gewenste ontwikkeling niet mogelijk. Het huidige bestemmingsplan bevat geen wijzigingsbevoegdheden die de gewenste ontwikkeling mogelijk maken.

Het plangebied heeft nu de bestemming 'Wonen'. Tevens ligt op dit gebied een dubbelbestemming 'Waarde - Archeologie 2'. Ook de bestaande waterkering maakt deel uit van het plangebied (waterstaat – waterkering). De groenstructuur zuidelijk van het perceel is bestemd als 'Tuin'.

*Uitsnede verbeelding bestemmingsplan 'Bebouwde Kom 2015'*

# **1.4 Leeswijzer**

In hoofdstuk 2 van de toelichting wordt ingegaan op de ruimtelijke en functionele structuur van het plangebied. Hoofdstuk 3 bevat de planbeschrijving, waarbij een beschrijving wordt gegeven van de voorgenomen ontwikkelingen in het plangebied en een toelichting wordt gegeven op de wijze van bestemmen. In hoofdstuk 4 komt het relevante provinciale, regionale en gemeentelijke beleid aan de orde. Hoofdstuk 5 bevat de waterparagraaf. In hoofdstuk 6 wordt aandacht besteed aan de milieu- en omgevingsaspecten. Hoofdstuk 7 betreft de juridische toelichting. In de hoofdstukken 8 en 9 wordt aandacht besteed aan de financiële en maatschappelijke uitvoerbaarheid van het bestemmingsplan.

# **Hoofdstuk 2 Bestaande situatie**

# **2.1 Ruimtelijke karakteristiek**

Op het perceel is op het moment een bestaande boerderij aanwezig met een aantal schuren. Delen van deze schuren zijn in zeer slechte staat. Het plangebied ligt in een strook met lintbebouwing aan de ringvaart van de Plaspolder. Langs deze vaart is met name het bestaande groen (knotwilgen) beeldbepalend voor de omgeving (afbeelding 2.2). Oostelijk van het perceel liggen de straten Overtoom en Molenring met bijbehorende woningen. Aan de overkant van het water ligt het Gouweplein, het centrum van Waddinxveen met vele voorzieningen. Het Coenecoop College aan de overkant van het water is nabij gelegen.

*Afbeelding 2.1: Foto locatie plangebied, bron: Google Streetview (2018)*

*Afbeelding 2.2: waardevol deel groenstructuur langs Lint-Zuid, bron: Google Streetview (2018*

# **Hoofdstuk 3 Planbeschrijving**

# **3.1 Nieuwe situatie**

Onderhavige ontwikkeling voorziet in het herinrichten van het perceel ten behoeve van drie woningen. De bestaande woning wordt ingepast en gerenoveerd en er worden twee nieuwe woningen gerealiseerd. In de twee onderstaande verbeeldingen zijn de huidige en de nieuwe situatie weergegeven. Het perceel zal worden ingepast volgens het 'boerenerf-model' (afbeelding 3.2). Er ontstaat op de locatie een interessante woonlocatie die ten opzichte van het huidige aanbod in Waddinxveen te zien is als waardevolle kwalitatieve toevoeging. Stedenbouwkundig sluit de nieuwbouw aan bij de bebouwing in het gebied. De goot- en bouwhoogte bedraagt maximaal 4 en 7 meter. Bij de realisatie van de woningen wordt rekening gehouden met het behoud van voldoende groen. De noordzijde van het perceel dient voorzien te worden van een groene erfafscheiding om directe inkijk te voorkomen. Dit is vastgelegd door middel van een voorwaardelijke verplichting. De erfafscheiding moet een natuurlijke vorm hebben in de vorm van een haag of heg (bijlage 1 en 2 van de regels). Zonder omgevingsvergunning mogen erfafscheidingen achter de voorgevelrooilijn geplaatst worden tot een hoogte van maximaal 2 meter. Bijbehorende bouwwerken en gebouwen geen gebouw zijnde mogen uitsluitend binnen de woonbestemming worden gerealiseerd. De regels sluiten aan op de regeling voortkomend uit de Wabo.

*Afbeelding 3.1: impressie huidige situatie*

*Afbeelding 3.2: Impressie nieuwe situatie – Boerenerf model*

# **3.2 Verkeer en parkeren**

De verkeersontsluiting vindt plaats via de Kanaaldijk. Vanaf de Kanaaldijk zijn de A12 en de A20 snel bereikbaar. Ieder bouwplan dient te voorzien in voldoende parkeerplaatsen op eigen erf. De vraag hoe wordt bepaald of er sprake is van voldoende parkeergelegenheid wordt beantwoord in het parkeerbeleid van de gemeente Waddinxveen. In juli 2014 heeft de gemeente Waddinxveen Parkeerbeleid vastgesteld. Hierin beschrijft de gemeente hoe wordt omgegaan met parkeernormen. Het parkeerbeleid is met name gericht op de bebouwde kom. De gemeente kan ervoor kiezen om gemotiveerd van de richtlijnen af te wijken.

De basis voor het parkeren zijn de parkeernotitie van januari 2014 (vastgesteld door de raad in juli 2014) zoals opgenomen in het paraplubestemmingsplan voor parkeren en aanvullend de richtlijnen van CROWpublicatie 317, 'Kencijfers parkeren en verkeersgeneratie' (2012). Op deze wijze wordt ten aanzien van de hiervoor genoemde punten een duidelijk houvast geboden voor het beoordelen van aanvragen van een omgevingsvergunning. Er wordt uitgegaan van het midden van de bandbreedte zoals in de CROW is genoemd.

| CROW 317 (2012)                               |                                                |        |  |  |  |
|-----------------------------------------------|------------------------------------------------|--------|--|--|--|
| Programma                                     | Parkeerkengetal per woning (rest bebouwde kom) | Totaal |  |  |  |
| 2 woningen koop, vrijstaand (matig stedelijk) | min 1,8 / max 2.6                              | 4,4    |  |  |  |
| 1 bestaande boerderij (matig stedelijk)       | min 1,8 / max 2.6                              | 2,2    |  |  |  |
| Totaal aantal parkeerplaatsen                 | 6.6                                            |        |  |  |  |

Met zeven parkeerplaatsen wordt voldaan aan de parkeernorm. Deze dienen op eigen terrein te worden gerealiseerd. Dit plan voorziet derhalve in voldoende parkeergelegenheid.

# **Hoofdstuk 4 Beleid**

# **4.1 Rijksbeleid**

Het Rijk heeft haar ruimtelijk beleid vastgelegd in de Structuurvisie Infrastructuur en Ruimte (SVIR) en het Besluit algemene regels ruimtelijke ordening (Barro). De leidende gedachte van het rijksbeleid is ruimte maken voor groei en beweging, waarbij het Rijk zich vooral concentreert op decentralisatie. De verantwoordelijkheid wordt verplaatst van Rijksniveau naar provinciaal en gemeentelijk niveau. In het rijksbeleid (SVIR en Barro) worden dan ook geen specifieke uitspraken gedaan met betrekking tot het voorliggende plangebied. Wel draagt de beoogde ontwikkeling van de woningen bij aan de wens van het Rijk om nieuwe functies onder te brengen in bestaand stedelijk gebied.

## *Nieuwe Ladder voor Duurzame Verstedelijking*

Op 1 juli 2017 is de Nieuwe Ladder voor Duurzame Verstedelijking in werking getreden (artikel 3.1.6 lid twee en drie Bro). De nieuwe Ladder is ten opzichte van de voorgaande Ladder vereenvoudigd. De drie treden zijn komen te vervallen en er is een nieuwe bepaling toegevoegd. De Laddertoets geldt alleen voor plannen die een nieuwe stedelijke ontwikkeling mogelijk maken. Onder een nieuwe stedelijke ontwikkeling wordt verstaan: 'ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'.

Toetsing aan de nieuwe Ladder houdt in dat een bestemmingsplan dat een nieuwe stedelijke ontwikkeling mogelijk maakt een beschrijving bevat van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien.

Onderhavige ontwikkeling voorziet in het mogelijk maken van twee nieuwe woningen. Uit jurisprudentie blijkt dat deze ontwikkeling niet aangemerkt wordt als een nieuwe stedelijke ontwikkeling waardoor ladderonderzoek niet benodigd is.

# **4.2 Provinciaal beleid**

### **4.2.1 Omgevingsbeleid Zuid-Holland**

Op 20 februari 2019 heeft de provincie Zuid-Holland het Omgevingsbeleid vastgesteld. Het Omgevingsbeleid van Zuid-Holland omvat al het provinciale beleid voor de fysieke leefomgeving. Het bestaat uit twee kaderstellende instrumenten: de Omgevingsvisie en de Omgevingsverordening. Daarnaast zijn in het Omgevingsbeleid operationele doelstellingen opgenomen, die deel uit maken van verschillende uitvoeringsprogramma's en –plannen, zoals het programma Ruimte en het programma Mobiliteit. De ruimtelijke hoofdstructuur maakt met een integraal kaartbeeld inzichtelijk hoe de strategische beleidskeuzes uit de Omgevingsvisie ruimtelijk samenkomen.

Met het Omgevingsbeleid streeft de provincie naar een optimale wisselwerking tussen gewenste ruimtelijke ontwikkelingen en een goede leefomgevingskwaliteit. Onder 'omgevingskwaliteit' wordt verstaan: het geheel aan kwaliteiten die de waarde van de fysieke leefomgeving bepalen. In de gehele provincie, zowel in het stedelijk gebied als in het landelijk gebied, beoogt het kwaliteitsbeleid een 'ja, mits-beleid': ruimtelijke ontwikkelingen zijn mogelijk, met behoud of versterking van de ruimtelijke kwaliteit.

De ambitie van de provincie is een slim, schoon en sterk Zuid-Holland. De Provincie gaat uit van zes richtinggevende ambities, waarbinnen een aantal opgaven zijn geformuleerd:

- 1. Naar een klimaatbestendige delta
- 2. Naar een nieuwe economie: the next level
- 3. Naar een levendige meerkernige metropool
- 4. Energievernieuwing
- 5. Best bereikbare provincie
- 6. Gezonde en aantrekkelijke leefomgeving

#### *Ruimtelijke kwaliteit*

Het ruimtelijk kwaliteitsbeleid bestaat uit een viertal kwaliteitskaarten (de laag van de ondergrond, de laag van de cultuur- en natuurlandschappen, de laag van de stedelijke occupatie en de laag van de beleving), samengevat in één integrale kwaliteitskaart, bijbehorende richtpunten en een aantal bepalingen in de verordening. Ontwikkelingen moeten rekening houden met deze richtpunten. De kwaliteiten zijn uitgewerkt in de gebiedsprofielen. De gebiedsprofielen ruimtelijke kwaliteit bieden handvatten om te bepalen hoe groot de ruimtelijke impact in specifieke gevallen is. De provincie maakt hierbij onderscheid in drie soorten ontwikkeling: inpassing, aanpassing en transformatie.

Voorliggend plan betreft een inpassingsplan. Dit betreft een ontwikkeling die sterk aansluit bij de bestaande identiteit en structuur van het landschap, dorp of stad. De ontwikkeling is gebiedseigen, passend bij de schaal en aard van het landschap. Een voorbeeld hiervan is de uitbreiding van een agrarisch bedrijf in het buitengebied ,een toevoeging van een woning in een lint of de opknapbeurt van een woonbuurt. Bij inpassing veranderen bestaande structuren en kwaliteiten niet tot nauwelijks. De rol van de provincie is hier in principe beperkt, behalve in gebieden met bijzondere kwaliteit. Uitgangspunt is dat bij inpassing een ontwikkeling volledig past binnen de relevante richtpunten.

De provincie heeft 12 provinciale opgaven gedefinieerd, die elk bestaan uit samenhangende beleidskeuzes. Deze beleidskeuzes werken door naar uitvoeringsprogramma's en regels in de verordening. De relevante beleidskeuzes worden hieronder beknopt toegelicht.

#### *Wonen*

Voorliggend plan draagt bij aan de beleidskeuze 'wonen'; het bevorderen van de beschikbaarheid van voldoende passende woningen in een aantrekkelijke leefomgeving, aansluitend op de behoeften van verschillende doelgroepen. Deze opgave is erop gericht dat de woonbehoeften van verschillende doelgroepen kunnen worden gerealiseerd, zowel wat betreft de beschikbaarheid van passende woningen als de aantrekkelijkheid van de woon- en leefomgeving.

Een belangrijke opgave in het kader van ruimte en verstedelijking is het zorgen voor een zorgvuldig ruimtegebruik en een compact, samenhangend en kwalitatief hoogwaardig bebouwd gebied. In lijn met de maatschappelijke behoefte zet de provincie in op het beter benutten van het bestaand stads- en dorpsgebied. Indien een gemeente een ruimtelijke ontwikkeling wil realiseren, wordt de Ladder voor duurzame verstedelijking doorlopen.

Uitgangspunt van de Ladder is dat een nieuwe stedelijke ontwikkeling voorziet in een behoefte en in beginsel in bestaand stedelijk gebied wordt gerealiseerd. Nieuwe verstedelijking moet daarom passen in regionale visies, de kwaliteitskaart van de Visie ruimte en mobiliteit en andere in de visie en verordening aangegeven ruimtelijke kaders. De Ladder voor duurzame verstedelijking is opgenomen in nationale weten regelgeving, zoals beschreven in paragraaf 4.1. Toepassing is van provinciaal belang, daarom is in de verordening een verwijzing opgenomen naar de Rijksladder.

#### **4.2.2 Omgevingsverordening Zuid-Holland**

Provinciale Staten van Zuid-Holland hebben op 20 februari 2019 de Omgevingsverordening Zuid-Holland vastgesteld. In deze verordening zijn alle regels voor de fysieke leefomgeving van het bestaande provinciale omgevingsbeleid samengevoegd. Voor zover relevant worden deze hieronder toegelicht.

#### Ruimtelijke kwaliteit

Op grond van artikel 6.9 van de Omgevingsverordening (Ruimtelijke kwaliteit) kan een bestemmingsplan voorzien in een nieuwe ruimtelijke ontwikkeling, onder de volgende voorwaarden ten aanzien van ruimtelijke kwaliteit:

- 1. de ruimtelijke ontwikkeling past binnen de bestaande gebiedsidentiteit, voorziet geen wijziging op structuurniveau, past bij de aard en schaal van het gebied en voldoet aan de relevante richtpunten van de kwaliteitskaart (inpassen);
- 2. als de ruimtelijke ontwikkeling past binnen de bestaande gebiedsidentiteit, maar wijziging op structuurniveau voorziet (aanpassen), wordt deze uitsluitend toegestaan mits de ruimtelijke kwaliteit per saldo ten minste gelijk blijft door:
	- a. zorgvuldige inbedding van de ontwikkeling in de omgeving, rekening houdend met de relevante richtpunten van de kwaliteitskaart, en
	- b. het zo nodig treffen van aanvullende ruimtelijke maatregelen zoals bedoeld in het derde lid.
- 3. als de ruimtelijke ontwikkeling niet past bij de bestaande gebiedsidentiteit (transformeren), wordt deze uitsluitend toegestaan mits de ruimtelijke kwaliteit van de nieuwe ontwikkeling is gewaarborgd door:
	- a. een integraal ontwerp, waarin behalve aan de ruimtelijke kwaliteit van het gehele gebied ook aandacht is besteed aan de fysieke en visuele overgang naar de omgeving en de fasering in ruimte en tijd, alsmede rekening is gehouden met de relevante richtpunten van de kwaliteitskaart, en
	- b. het zo nodig treffen van aanvullende ruimtelijke maatregelen zoals bedoeld in het derde lid.

#### Toelichting Verordening ruimte op kwaliteitsbeleid

Het kwaliteitsbeleid gaat uit van 'ja, mits': ruimtelijke ontwikkelingen zijn mogelijk, met behoud of verbetering van de ruimtelijke kwaliteit en geldt in principe voor het grondgebied van de gehele provincie, dat wil zeggen zowel de groene ruimte als de bebouwde ruimte. De provincie hanteert hier het handelingskader ruimtelijke kwaliteit: een benadering die enerzijds onderscheid maakt in drie soorten ruimtelijke ontwikkelingen (nieuwe bebouwing of nieuw gebruik van grond of bebouwing) naar gelang hun impact op de omgeving en anderzijds de realisatie van bepaalde soorten ruimtelijke ontwikkelingen uitsluit in gebieden met een bepaalde beschermingscategorie. Dit betekent dat ruimtelijke ontwikkelingen 1) moeten passen binnen de bestaande gebiedsidentiteit en 2) moet voldoen aan de relevante richtpunten van de Kwaliteitskaart. Als een ontwikkeling niet past bij de aard en/of de schaal van het gebied zijn ontwerpoptimalisaties, inpassingsmaatregelen of aanvullende ruimtelijke maatregelen nodig om de ruimtelijke kwaliteit te behouden of te verbeteren.

#### *Toetsing aan ruimtelijke kwaliteit*

Op de Kwaliteitskaart is het plangebied aangeduid als 'steden en dorpen'. Als richtpunten wordt onder andere het volgende aangehouden:

- Ontwikkelingen dragen bij aan de karakteristieke kenmerken/identiteit van stad, kern of dorp.
- Een nieuwe uitbreidingswijk bouwt voort op het bestaande stads- en dorpsgebied en versterkt de overgangskwaliteit van de stadsrand.
- Cultuurhistorisch waardevolle gebouwen en stedenbouwkundige patronen worden behouden door ze waar mogelijk een functie te geven die aansluit bij de behoeften van deze tijd.

Onderhavige ontwikkeling voorziet in het herinrichten van een perceel aan de Kanaaldijk behoeve van de realisatie van twee woningen gelegen in een woonwijk in Waddinxveen. Door toepassing van het 'boerenerf model (figuur 3.2) draagt de ontwikkeling bij aan de karakteristieke kenmerken en identiteit van Waddinxveen.

Tevens ontstaat op de locatie een interessante woonlocatie die ten opzichte van het huidige aanbod in Waddinxveen te zien is als waardevolle kwalitatieve toevoeging.

Stedenbouwkundig sluit de nieuwbouw aan bij de bebouwing in het gebied. Bij de realisatie van de woningen wordt rekening gehouden met het behoud van voldoende groen. De ruimtevraag voldoet aan de wettelijke eisen die worden gesteld aan lucht, geluid, externe veiligheid en bodem, zie hiervoor hoofdstuk 6.

#### **Conclusie**

Gelet op het voorgaande is er geen strijdigheid met de provinciale belangen.

# **4.3 Regionaal beleid**

## **4.3.1 Regionale Agenda Wonen**

Op 13 mei 2019 is de Regionale Agenda Wonen Midden-Holland 2019 vastgesteld. De gemeenten in de Regio Midden-Holland (Bodegraven-Reeuwijk, Gouda, Krimpenerwaard, Waddinxveen en Zuidplas) hebben met elkaar geconcludeerd dat regionale samenwerking rondom wonen wenselijk is vanwege de sterke samenhang in de woningmarkten van de gemeenten. De Regionale Agenda Wonen (RAW) is enerzijds een toevoeging op de lokale woonvisies en is anderzijds bedoeld om nadere duiding te geven aan de bovenregionale opgave. In de RAW baseren we de opgaven op de regionale woningbehoefte op basis van prognoses. De bovenregionale opgave komt daar nog bovenop. De RAW vormt het vertrekpunt voor een nieuwe, flexibeler methodiek voor woningbouwprogrammering en uitvoeringsprogramma. Plannen waarvoor de ladder voor duurzame verstedelijking moet worden doorlopen, worden regionaal afgestemd. Omdat het hier gaat om een plan waar twee woningen worden toegevoegd, past dit plan binnen het regionaal kader.

#### **Conclusie**

De planontwikkeling is in overeenstemming met de Regionale Agenda Wonen.

# **4.4 Gemeentelijk beleid**

## **4.4.1 Structuurvisie Waddinxveen 2030 (2012)**

Op 3 oktober 2012 is de Structuurvisie Waddinxveen 2030 vastgesteld door de gemeenteraad. De structuurvisie schetst de ruimtelijke koers van de gemeente tot en met 2030 en vormt een integrale visie en een toetsingskader voor nieuwe initiatieven. Op basis van trends en ontwikkelingen, het bestaande gemeentelijke beleid en de projecten die spelen binnen de planperiode zijn de belangrijkste opgaven in beeld gebracht, verdeeld over vijf thema's. In de structuurvisie zijn vier strategische keuzes gemaakt:

- versterken van de economische structuur, zowel door versterking van bestaande werkmilieus als door het bieden van ruimte voor nieuwe bedrijven;
- versterken van de bereikbaarheid, onder meer door het versterken van de regionale wegenstructuur en het beperken van extern verkeer door de bebouwde kom van Waddinxveen;
- inzetten op een passend woningaanbod (toevoegen van 4.250 woningen tot 2030) en voorzieningenniveau;
- versterken van de ruimtelijke kwaliteit en duurzaamheid, onder andere in het gebied van station tot hefbrug.

Op de integrale structuurvisiekaart is het plangebied van voorliggend bestemmingsplan aangeduid als 'Wonen bestaand'.

#### **Wonen & voorzieningen**

De gemeente wil bouwen voor de lokale en regionale behoefte op het gebied van wonen. De prognoses geven aan dat de behoefte aan extra woningen in 2030 circa 2.000 bedraagt (op basis van autonome groei en gezinsverdunning). Waddinxveen wil in deze behoefte voorzien en daarnaast bouwen voor de regionale groei en gaat daarom uit van een programma van circa 4.250 woningen tot 2030. Dit betekent dat gemiddeld ruim 200 woningen per jaar worden gerealiseerd. Van dit programma is ongeveer de helft bestemd voor de behoefte vanuit de eigen gemeente en de andere helft voor instroom vanuit de regio, waarmee de gemeente Waddinxveen haar regionale/Zuidvleugel rol invult.

In vergelijking met het bestaande programma betekent de nieuwe ambitie een bijstelling van circa 6.000 woningen naar 4.250 woningen. De realiteit leert dat op dit aantal sprake zal zijn van planuitval (ervaringscijfers is veelal 30%). Daarnaast worden deze woningen in de tijd gefaseerd.

Binnen het thema 'wonen en voorzieningen' is aangegeven dat ruimtelijke kwaliteit het belangrijkste uitgangspunt is voor het gemeentelijke woningbouwprogramma. Ontwikkelingen moeten bijdragen aan de toekomstige woon-, leef- en werkkwaliteit van Waddinxveen, waarbij een goede balans tussen inbreiding en uitbreiding van groot belang is. Er wordt onder meer ingezet op het (her)ontwikkelen van bestaande locaties in de bebouwde kom.

#### **Plangebied**

Het plangebied is op Kaart 4 Thema Wonen & voorzieningen aangewezen als 'Wonen bestaand'. Het plan voorziet in de bouw van twee woningen aan de Kanaaldijk. Met de herinrichting van het perceel draagt deze ontwikkeling bij aan een aantrekkelijk en kwalitatief onderscheidend woonaanbod. De gemeente voorziet zodoende in de herontwikkeling van bestaande locaties in de bebouwde kom en is in overeenstemming met de Structuurvisie Waddinxveen 2030.

# **4.4.2 Woonvisie 2018-2022**

De gemeenteraad heeft op 13 december 2017 de Woonvisie Waddinxveen 2018-2022 vastgesteld. Het doel van deze woonvisie is richting te geven aan het beleid rondom wonen en de woningmarkt in Waddinxveen. Die richting bestaat uit een hoofddoelstelling, vier pijlers en een woningbouwprogramma.

#### **Hoofddoelstelling: prettig wonen voor iedereen**

Waddinxveen ligt op het grensvlak van stad en platteland. Het voorzieningenniveau is goed, de sociale cohesie is sterk, er is werkgelegenheid en de gemeente heeft een rijk verenigingsleven. Waddinxveen is goed bereikbaar. Dat maakt Waddinxveen een aantrekkelijke woongemeente. Iedereen die dat wil moet op een prettige, geschikte manier kunnen wonen in Waddinxveen. Daarom moet de woningvoorraad zo goed mogelijk aansluiten bij de markt en moeten mensen die hulp nodig hebben bij het vinden van passende huisvesting worden ondersteund.

#### **Pijler 1: beschikbaarheid en betaalbaarheid**

Er moet variatie zijn in het woningaanbod, zodat iedereen een geschikte woning kan vinden in Waddinxveen. De gemeente wil dan ook kwaliteit en diversiteit bieden, zowel qua woning als qua woonomgeving.

#### **Pijler 2: wonen, zorg en welzijn**

Prettig wonen hangt voor een groot deel ook samen met contact hebben met anderen en verzorgd worden wanneer dat nodig is en wonen in een geschikte woning.

#### **Pijler 3: duurzaamheid**

Duurzaamheid is een belangrijk thema in zowel de bestaande voorraad als nieuwbouw. Door duurzaam te bouwen of woningen te verduurzamen, wordt bijgedragen aan een beter woon- en leefklimaat.

#### **Pijler 4: leefbaarheid**

Prettig wonen hangt voor een belangrijk deel samen met leefbaarheid. Iedereen moet zich prettig en veilig kunnen voelen in de eigen directe woonomgeving. In Waddinxveen is de leefbaarheid goed. Doel is om dit zo te houden. Goede kwaliteit hangt samen met de woning zelf, maar ook met de woonomgeving. Waddinxveen kent verschillende woonmilieus. We bewaken de aanwezige variatie in woonmilieus. Daarnaast zetten we in op woonmilieus met een onderscheidend karakter ten opzichte van de woonmilieus die in ene bepaalde wijk al aanwezig zijn.

#### **Woningbouwprogramma**

Om aan de vraag te voldoen is het van belang inzicht te hebben in het gewenste programma voor Waddinxveen. Waddinxveen heeft veel ruimte om woningbouwplannen te realiseren. Naast de uitbreidingslocaties Park Triangel en 't Suyt zet de gemeente in op binnenstedelijke herontwikkeling en transformatie van vastgoed. De verdeling in vraag naar koop- en huurwoningen is ongeveer 55-45. De wenselijke verdeling tussen eengezins- en meergezinswoningen is min of meer gelijk. Van het nieuwbouwprogramma in Waddinxveen willen we minimaal 30% in de sociale huur realiseren. We zetten daarnaast in op 12% middeldure huur en 10% goedkope koop. De rest is in het middeldure en dure koopsegment. We monitoren de woningbouw door middel van een jaarlijks bij te stellen woningbouwprogramma.

De woningen aan de Kanaaldijk zullen vallen in het segment 'vrije sector' en betreffen (middel)dure koopwoningen.

### **Conclusie**

De ontwikkeling van de twee woningen voldoet aan de criteria genoemd in het afwegingskader en is in overeenstemming met het beleid genoemd in de Woonvisie van de gemeente Waddinxveen.

## **4.4.3 Mobiliteitsplan**

Het "Mobiliteitsplan Waddinxveen 2013-2020" is op 26 juni 2013 door de gemeenteraad vastgesteld. In het mobiliteitsplan staan ambities: een optimaal bereikbaar Waddinxveen, verkeersveiligheid voor alle verkeersdeelnemers, stimuleren van het fietsgebruik en het optimaal benutten van het openbaar vervoer. Het doel van het mobiliteitsplan is om deze vier ambities te realiseren. Hiervoor is een routeboek opgesteld. Dit routeboek bestaat uit beleidskaders die gebruikt worden bij diverse (integrale) ontwikkelingen en maatregelen waarmee de grootste knelpunten aangepakt kunnen worden.

## **4.4.4 Parkeerbeleid**

De basis voor het parkeren zijn de parkeernotitie van januari 2014 (vastgesteld door de raad in juli 2014) zoals opgenomen in het paraplubestemmingsplan voor parkeren en aanvullend de richtlijnen van CROWpublicatie 317, 'Kencijfers parkeren en verkeersgeneratie' (2012). Hierin beschrijft de gemeente hoe wordt omgegaan met parkeernormen. De gemeente kan ervoor kiezen om gemotiveerd van de richtlijnen af te wijken.

## **4.4.5 Groenstructuur en Groenbeleidsplan 'Waddinxveen Hart voor Groen'**

Uit evaluatie van Groenstructuurplan 2004 kwam naar voren dat onderscheid tussen categorieën groen miste; al het groen stond aangegeven als hoofdstructuur, wat in de praktijk belemmerend werkte. Voor bomen kwam hetzelfde naar voren. Dit werkte uit in veel teleurstelling over de procedure bij verlenen van kapvergunningen. Er miste een visie op de inrichting en samenstelling van het groen. Dit is meegenomen in het Groenstructuur en Groenbeleidsplan.

In mei 2016 heeft de gemeenteraad het Groenstructuur en Groenbeleidsplan 'Waddinxveen Hart voor Groen' vastgesteld. In het groenstructuur en groenbeleidsplan worden de hoofd- en wijkgroenstructuren van het gemeentelijke groen vastgelegd. Tevens worden praktische beleidskaders voor het openbaar groen verwoord. Dit om duidelijkheid en toegankelijkheid naar een brede doelgroep te bieden. Dit wordt versterkt met kaartmateriaal dat onderscheid maakt tussen hoofd- en wijkgroenstructuur. Het beleid rond de hoofdgroenstructuur geeft prioriteit aan het behouden en versterken van het groen, er is weinig mogelijk door een streng beschermingsregime. Voor wijkgroen geldt een milder beschermingsregime, voor overige groen is meer mogelijk. Voor alle categorieën geldt dat bij een ingreep/ontwikkeling groen gecompenseerd wordt. De groenstructuur en het groenbeleidsplan biedt meer ruimte voor een praktische afweging bij het kappen van bomen.

Het plangebied maakt deel uit van de hoofdgroenstructuur. De groenstructuur langs de Kanaaldijk blijft behouden.

*Kaart Groenstructuurplan (Groenstructuur en Groenbeleid Waddinxveen, 2016)*

## **Conclusie**

De planontwikkeling houdt rekening met de in Waddinxveen bestaande groenstructuren.

## **4.4.6 Erfgoedverordening**

In de gemeente Waddinxveen zijn veel panden die op een bepaalde manier waardevol zijn. Bijvoorbeeld de mate waarin een pand zeldzaam is binnen de gemeente of in de regio, de mate waarin een pand lokaal een bijzondere functie vervult of vervuld heeft of de hoge architectonische waarde van een pand. Met de 'Erfgoedverordening Waddinxveen 2015' kan het college van B&W zaken en terreinen als gemeentelijk monument aanwijzen.

# **4.5 Conclusie**

Op grond van het vorenstaande kan worden geconcludeerd dat dit bestemmingsplan in overeenstemming is met het rijksbeleid. Het betreft immers een locatie binnen het stedelijke gebied. Dit sluit aan bij bundeling van verstedelijking. Er is geen strijdigheid met de rijksbelangen.

Gelet op het voorgaande past het voorliggende bestemmingsplan tevens binnen de kaders van provinciaalregionaal- en gemeentelijk beleid.

# **Hoofdstuk 5 Water**

# **5.1 Kader**

# **5.1.1 Europees en Rijksbeleid**

#### *Nationaal Waterplan 2016 - 2021*

De waterplannen geven het landelijke, respectievelijk regionale (strategische) waterbeleid weer. Voor het rijk is dit vastgelegd in het Nationaal Waterplan (NWP). Het NWP geeft de hoofdlijnen, principes en richting van het nationale waterbeleid. Het Nationaal Waterplan 2016-2021 is de opvolger van het Nationaal Waterplan 2009-2015 en vervangt dit plan én de partiële herzieningen hiervan. Het NWP is op 10 december 2015 door de minister van Infrastructuur en Milieu en de staatssecretaris van Economische Zaken vastgesteld.

Op basis van de Waterwet is het Nationaal Waterplan voor de ruimtelijke aspecten tevens een structuurvisie. Het NWP is zelfbindend voor het Rijk. Het Rijk is in Nederland verantwoordelijk voor het hoofd- watersysteem. In het Nationaal Waterplan legt het Rijk onder meer de strategische doelen voor het waterbeheer vast.

Het kabinet speelt proactief in op de verwachte klimaatveranderingen op lange termijn, om overstromingen te voorkomen. Binnen de planperiode gaan realistische maatregelen in uitvoering die een antwoord bieden op de opgaven voor de korte termijn en voldoende mogelijkheden openlaten om op langere termijn verdere stappen te zetten. Het kabinet sluit daarmee aan bij de resultaten van het Deltaprogramma. Met deze handelwijze is Nederland koploper en toonaangevend voorbeeld in de wereld. Met dit Nationaal Waterplan voldoet Nederland aan de Europese eisen die voortvloeien uit de Kaderrichtlijn Water (KRW), de Richtlijn Overstromingrisico`s (ROR) en de Kaderrichtlijn Mariene Strategie (KRM). Vanuit de verantwoordelijkheid voor het watersysteem verankert het Rijk de volgende principes:

- integraal waterbeheer: het kabinet houdt vast aan een integrale aanpak van de wateropgaven, door opgaven op het gebied van waterkwantiteit (waterveiligheid en wateroverlast), waterkwaliteit en gebruik van (zoet)water in natte en droge situaties in samenhang te beschouwen;
- afwenteling voorkomen: het kabinet wil voorkomen dat waterkwantiteits- en waterkwaliteitsproblemen worden afgewenteld in de ruimte en de tijd, zoals het afwentelen van bovenstrooms veroorzaakte waterkwaliteitsproblemen op benedenstrooms gelegen wateren. Om afwenteling te voorkomen, maken beheerders onderling afspraken over acceptabele hoeveelheden en de kwaliteit van het te ontvangen water. Om afwenteling te voorkomen gelden ook de tritsen vasthouden-bergen-afvoeren en schoonhouden-scheiden-schoonmaken;
- ruimte en water verbinden: bij de aanpak van wateropgaven en de uitvoering van maatregelen vindt vooraf afstemming plaats met de andere relevante ruimtelijke opgaven en maatregelen in het gebied. Het doel is dat de scope, programmering en financiering zo veel mogelijk op elkaar aansluiten of elkaar versterken. Met deze aanpak is het vaak mogelijk het waterbeheer te verbeteren en tegelijk de economie en de leefomgeving te versterken tegen lagere kosten.

#### *Waterwet*

De Waterwet regelt het beheer van de waterkeringen, het oppervlaktewater en het grondwater, verbetert de samenhang tussen waterbeleid en ruimtelijke ordening en zorgt voor een eenduidige bestuurlijke procedure en daarbij behorende rechtsbescherming voor besluiten. De Waterwet dient als paraplu om de Kaderrichtlijn Water (KRW) te implementeren en geeft ruimte voor implementatie van toekomstige Europese richtlijnen.

De waterschappen hebben een bevoegdheid voor het verlenen van vergunningen voor grondwateronttrekkingen, bemalingen en infiltraties, met uitzondering van onttrekkingen voor drinkwater, koude en warmteopslag en grote industriële onttrekkingen van meer dan 150.000 m3/jaar. Gemeenten hebben verdergaande taken en bevoegdheden in het kader van de zorgplicht voor het inzamelen van afvalwater in de riolering en voor hemelwater en grondwater.

#### *Nationaal Bestuursakkoord Water*

In het Nationaal Bestuursakkoord Water (NBW) is het kabinetsstandpunt over het waterbeleid in de 21e eeuw vastgelegd. De hoofddoelstellingen zijn: het waarborgen van het veiligheidsniveau bij overstromingen en het verminderen van wateroverlast. Daarbij wordt de voorkeur gegeven aan ruimtelijke maatregelen boven technische maatregelen.

In het NBW is ook de watertoets als procesinstrument opgenomen. De watertoets is het proces van vroegtijdig informeren, adviseren en beoordelen van waterhuishoudkundige aspecten in ruimtelijke plannen en besluiten. Het doel van dit nieuwe instrument is waarborgen dat de waterhuishoudkundige doelstellingen expliciet in beschouwing worden genomen als het gaat om waterhuishoudkundige relevante ruimtelijke plannen en besluiten. Uitvoering van de watertoets betekent in feite dat de gemeente en het waterschap samenwerken bij het uitwerken van ruimtelijke plannen, zodat problemen (bijvoorbeeld wateroverlast of verdroging) in het gebied zelf en de omgeving worden voorkomen. De watertoets is sinds 2003 verankerd in het Besluit op de ruimtelijke ordening 1985 (Bro 1985) en is hiermee verplicht voor alle ruimtelijke plannen en besluiten.

#### *Waterhuishouding*

In oktober 2001 is de "Handreiking Watertoets 1" uitgekomen. Hierin werd de basis gelegd voor een duidelijke waterparagraaf in ruimtelijke plannen. Eind 2003 is de "Handreiking Watertoets 2; samenwerken aan water in ruimtelijke plannen" verschenen, die de eerste handreiking volledig vervangt. In deze tweede handreiking is per type plan een concrete uitwerking van de watertoets vermeld. Voor bestemmingsplannen geldt het volgende.

Vanuit het oogpunt van toelatingsplanologie (de benadering die inmiddels in het nieuwe nationale ruimtelijke beleid is losgelaten maar nog wel als uitgangspunt voor de handreiking geldt) bepaalt het bestemmingsplan welke ruimtelijke ontwikkelingen mogelijk zijn en welke niet. Het plan geeft de ruimtelijke en functionele randvoorwaarden en mogelijkheden. Om de gewenste ontwikkelingen ook daadwerkelijk te realiseren is vroegtijdig overleg tussen de initiatiefnemer en de betrokken waterbeheerder(s) noodzakelijk. Het doel hiervan is tijdig inzicht te krijgen in de mogelijke negatieve effecten van plannen en besluiten op de waterhuishouding, maatregelen op te zetten om deze negatieve effecten te voorkomen en mogelijke kansen voor het watersysteem te benutten.

Het bestaande nationale, provinciale en gemeentelijke beleid met betrekking tot de waterhuishouding dient altijd als uitgangspunt. Het bestemmingsplan mag geen slechtere waterhuishoudkundige situatie creëren dan in dat beleid is vastgelegd. In het onderliggende bestemmingsplan worden (vooralsnog) geen ontwikkelingen mogelijk gemaakt die van invloed zijn op de waterhuishouding in het gebied.

Met de wettelijke verankering van de watertoets in het Bro worden initiatiefnemers van ruimtelijke ontwikkelingen verplicht "een beschrijving van de wijze waarop rekening is gehouden met de gevolgen van het plan voor de waterhuishouding" op te nemen in de toelichting van onder meer streekplannen en bestemmingsplannen.

#### *Kaderrichtlijn water*

Op 22 december 2000 is de Europese Kaderrichtlijn Water van kracht geworden. De KRW geeft een kader voor de bescherming van de ecologische en chemische kwaliteit van oppervlaktewater en grondwater. Zo dienen alle waterlichamen in 2015 een "goede ecologische toestand" (GET) te hebben bereikt en dienen sterk veranderende c.q. kunstmatige wateren in 2015 een "goed ecologisch potentieel" (GEP) te hebben bereikt. De chemische toestand dient in 2015 voor alle wateren (natuurlijk en kunstmatig) goed te zijn.

#### *Waterbeheer 21e eeuw (WB21)*

In september 2000 heeft de commissie Waterbeheer 21e eeuw advies uitgebracht over het toekomstig waterbeheer in Nederland. Belangrijk onderdeel van WB21 is het uitgangspunt van ruimte voor water. Er mag geen afwenteling plaatsvinden. Berging moet binnen het stroomgebied plaatsvinden. Dit betekent onder andere het aanwijzen en instandhouden van waterbergingsgebieden. Daarnaast wordt verdroging bestreden en worden watertekorten verminderd.

## **5.1.2 Provinciaal Waterplan Zuid-Holland 2016-2021**

Op 29 juni 2016 is het Regionaal waterplan Zuid-Holland 2016-2021 in werking getreden. Het Hoofdlijnenakkoord 2015 – 2019 van het college van Gedeputeerde Staten schetst de ambitie om beleid zo veel mogelijk integraal vorm te geven en te anticiperen op de visie die ten grondslag ligt aan de Omgevingswet. Specifiek voor het regionale waterbeleid is hieraan voldaan met de Visie Ruimte en Mobiliteit (VRM) en de Voortgangsnota Europese Kaderrichtlijn Water. Dit maakt een volledig nieuw regionaal waterplan overbodig.

## **5.1.3 Hoogheemraadschap van Schieland en de Krimpenerwaard**

De waterbeheerder ter plaatse van het plangebied is het Hoogheemraadschap van Schieland en de Krimpenerwaard (HHSK). Het Waterbeheerplan 2016-2021, dat op 19 juni 2016 is vastgesteld, vervangt het Waterbeheerplan 2010-2015. In het Waterbeheerplan geeft het hoogheemraadschap haar visie en ambities op het waterbeheer voor de lange termijn; het geeft richting aan het handelen van het Hoogheemraadschap en biedt burgers, bedrijven, partners en andere betrokkenen zicht op wat zij van het Hoogheemraadschap kunnen verwachten. Daarnaast biedt het ruimte voor eigen initiatief en verantwoordelijkheid.

Het Waterbeheerplan 2016-2021 bevat nieuwe accenten, die de rode draad vormen voor de werkzaamheden in de komende planperiode: het Hoogheemraadschap staat daarbij voor doelmatig en duurzaam waterbeheer, in directe verbinding met de omgeving.

Het Hoogheemraadschap voert haar taken uit tegen maatschappelijk aanvaardbare kosten. Daarbij wordt zorg gedragen voor de leefbaarheid van het gebied en het vergroten van de toekomstbestendigheid en duurzaamheid van het watersysteem. Het hoogheemraadschap gaat actief in gesprek met de omgeving en staat open voor initiatieven van inwoners, bedrijven en partners. Daarnaast worden particuliere initiatieven gestimuleerd.

Stedelijke waterplannen zijn een belangrijk instrument om de samenwerking en afstemming met gemeenten te bevorderen en gezamenlijk tot een uitgebalanceerde aanpak te komen, dit overigens met behoud van de wederzijdse taken en verantwoordelijkheden. De prioriteit binnen het stedelijke gebied ligt voor het HHSK, naast de rioleringsinspanningen van de gemeenten, bij de maatregelen om te voldoen aan de KRW en het NBW. Daarnaast wil het HHSK in de waterplannen meer aandacht besteden aan het operationele beheer en onderhoud van het watersysteem, zoals baggerwerk in stedelijk gebied. Zowel voor de waterkwaliteit (schoon en aantrekkelijk water) als voor waterkwantiteit (wateraanvoer en -afvoer; het voorkomen van wateroverlast) is het belangrijk dat dit goed wordt geregeld. Vanuit het NBW is er een opgave om extra waterberging en afvoercapaciteit te realiseren zodat aan de wateroverlastnormering kan worden voldaan.

In het kader van de watertoets wordt de waterbeheerder intensief bij de planontwikkeling betrokken.

#### **Waterberging bij ruimtelijke ontwikkelingen**

In de nota "Waterberging bij ruimtelijke ontwikkelingen" (Nota waterkwantiteitsbeheer, vastgesteld op 26 juni 2007 en aangevuld op 7 september 2007) is het beleid geformuleerd over de waterberging bij ruimtelijke ontwikkelingen. Samenvattend betekent het beleid het volgende:

- 1. aan ontwikkelingen die resulteren in een toename van het verharde oppervlak van minder dan 500 m2 worden geen waterbergingseisen gesteld;
- 2. bij de overige ontwikkelingen wordt aan de hand van de eigenschappen van het gebied vastgesteld hoeveel aanvullende waterberging benodigd is.

## **5.1.4 Waterplan Boskoop en Waddinxveen**

De gemeenten Waddinxveen en Boskoop hebben, in samenwerking met het Hoogheemraadschap van Rijnland en het Hoogheemraadschap van Schieland en de Krimpenerwaard, in 2010 een gezamenlijk waterplan opgesteld. Voor de gemeenten is het zorgvuldig omgaan met water van groot belang, onder andere vanwege de ligging in het waterrijke landschap van de veenpolders. Het waterplan bevat een gezamenlijke visie en een maatregelenplan. De beoogde resultaten van de visie zijn 'droge voeten', schoon water en een aantrekkelijker Waddinxveen en Boskoop. Op de visiekaart zijn de hoofdstructuren van het watersysteem (die fungeren als belangrijke ruimtelijke dragers), de ecologische verbindingszones en de landschappelijke elementen weergegeven. Bij herontwikkeling kunnen deze elementen dienen als basis voor de planvorming. In de visie is aan de hand van vier thema's het bestaande (water)beleid vertaald naar een optimaal watersysteem in 2030:

- veiligheid en wateroverlast:
In 2030 is het watersysteem veilig voor wateroverlast, duurzaam en robuust. Lokaal betekent dit dat de veenkades veilig zijn en dat er ruimte is voor waterberging, zodat bij hevige buien de overlast zoveel mogelijk wordt beperkt.

- waterkwaliteit en ecologie:
Het water in Waddinxveen is in 2030 helder met een gevarieerde planten- en dierenwereld. De randvoorwaarde daarvoor is een goede (ecologische) waterkwaliteit. De bronnen die dit beletten worden zoveel mogelijk aangepakt.

- gebruik en beleving:
In 2030 is een hoge belevingswaarde en een optimale benutting op en rond het water bereikt. De verbeteringen zijn zoveel mogelijk gecombineerd met (recreatieve) ontwikkelingen. Hiervoor zijn zoveel mogelijk duurzame bouwmethoden toegepast en zijn de (cultuur)historische waarden zoveel mogelijk hersteld.

- beheer en onderhoud:
Het onderhoud en beheer van het oppervlaktewater is in 2030 afgestemd op de gebruiksfuncties van het water (en de oevers). Het hoogheemraadschap en de gemeente werken efficiënt samen, waardoor de totale kosten zo laag mogelijk zijn.

Om de visie in 2030 te bereiken, zijn maatregelen benoemd voor de komende vijf jaar. Het waterplan zet vooral in op de verbetering van de waterkwaliteit en ecologie. De bedoeling is meer oevers natuurvriendelijk in te richten en hier werk van te maken zodra lokaal groot onderhoud van oevers nodig is. Met de aanleg van natuurvriendelijke oevers wordt de waterkwaliteit in Waddinxveen verbeterd. Tegelijk wordt een onderzoek gestart naar de oorzaken van de slechte/ matige waterkwaliteit om de waterkwaliteit verder te kunnen verbeteren. Hierbij wordt samengewerkt met de hoogheemraadschappen.

# **5.2 Het plangebied**

In het plangebied is een regionale waterkering die is opgenomen op de legger van het hoogheemraadschap van Schieland en de Krimpenerwaard (figuur 5.1).

*Figuur 5.1: Legger Hoogheemraadschap van Schieland en de Krimpenerwaard*

Hierna wordt ingegaan op de wijze waarop in voorliggend bestemmingsplan met het aspect water is omgegaan.

#### **Waterkering**

Planologisch moeten de waterkeringen worden beschermd tegen ongewenste ontwikkelingen door de waterkeringen met een aparte dubbelbestemming te borgen. Concreet betekent dit dat op de verbeelding de beschermingszone wordt bestemd als 'Waterstaat - Waterkering'. In de voorwaarden behorende bij deze dubbelbestemming geldt de bestemming 'Waterstaat - Waterkering' als primaire bestemming. Daarnaast moet bij bouwplannen binnen deze (dubbel)bestemming de waterkeringbeheerder worden geraadpleegd. Het waterschap zal worden geraadpleegd in het kader van deze bestemmingsplanprocedure. Het verplicht opnemen van de waterkering in het bestemmingsplan is juridisch geregeld in de Provinciale Verordening Ruimte (2010).

#### **Waterkwantiteit/ waterkwaliteit**

Het uitgangspunt voor het watersysteem is het faciliteren van de ruimtelijke functies en belangen in het gebied. Over het algemeen functioneert het watersysteem het best met grote, robuuste eenheden. Het streven is daarbij om bij ontwikkelingen zo groot mogelijke aaneengesloten peilgebieden te creëren en te behouden en lokale afwijkende peilen zoveel mogelijk op te heffen. Het plan voorziet in de realisatie van twee woningen in een reeds bestaande woonwijk. Feitelijk neemt het verharde oppervlakte nauwelijks af. De bestaande schuren maken plaats voor twee woningen. Er is dan ook geen sprake van een compensatieopgave.

#### **Waterafvoer**

De woningen zullen worden aangesloten op het bestaande rioolstelsel. Om verslechtering van de waterkwaliteit ten gevolge van de ontwikkeling te voorkomen, dienen geen uitlogende (bouw)materialen toegepast te worden. Hierbij kan gedacht worden aan zink, lood en koper. Tevens zou geen gebruik gemaakt moeten worden van chemische onkruiden gladheidsbestrijding. Het hemelwater wordt via een gescheiden stelsel afgevoerd naar het oppervlaktewater. Dit geldt tevens voor het verharde terrein oppervlak zoals bestrating.

#### **Conclusie**

Het aspect 'Water' vormt geen belemmering voor de vaststelling van dit bestemmingsplan.

# **Hoofdstuk 6 Milieu- en omgevingsaspecten**

# **6.1 Geluid**

## **6.1.1 Kader**

### *Wegverkeer*

Op grond van artikel 74 Wgh bevindt zich aan weerszijden van een weg een zone waarbinnen akoestisch onderzoek moet worden uitgevoerd. Voordat nieuwe woningen binnen deze zone kunnen worden geprojecteerd dient te worden onderzocht of aan de normen van de Wgh wordt voldaan. De zonebreedte is afhankelijk van het aantal rijstroken en van de aard van de omgeving (stedelijk of buitenstedelijk gebied).

De definities van stedelijk en buitenstedelijk gebied zijn opgenomen in artikel 1 Wgh. Deze definities luiden:

- stedelijk gebied: het gebied binnen de bebouwde kom (bepaald door komgrensborden) met uitzondering van het gebied binnen de zone van een autoweg of autosnelweg;

- buitenstedelijk gebied: het gebied buiten de bebouwde kom en het gebied binnen de bebouwde kom dat is gelegen binnen de zone van een autoweg of autosnelweg.

Op grond van het bovenstaande hebben de Kanaaldijk en de Kanaalstraat een zone van 200 m (2x1 rijstroken, stedelijk gebied). Deze zone wordt gemeten vanaf de buitenste begrenzing van de buitenste rijstrook. In dit onderzoek is, vanuit het oogpunt van een goede ruimtelijke ordening, eveneens het verkeer op de Oude Dreef, het Stationsplein de route Molenweg-Overtoom en de Oostpolderweg betrokken. De wettelijk toegestane snelheid op deze wegen is 30 km/h.

#### *Railverkeer en industrielawaai*

Omdat het plangebied niet is gelegen in de zone van een spoorlijn of een gezoneerd industrieterrein spelen de aspecten railverkeerslawaai en industrielawaai geen rol en zijn om die reden buiten beschouwing gelaten.

## **6.1.2 Onderzoek**

In bijlage 1 van de toelichting is het volledige akoestische rapport opgenomen.

De maximaal berekende geluidbelasting vanwege het verkeer op de route Kanaaldijk / Kanaalstraat bedraagt 54 dB op de westgevel van de noordelijke woning. Op de zuidelijke woning bedraagt de maximale geluidsbelasting, op de westgevel, 53 dB. Op deze geluidbelasting is reeds rekening gehouden met de reductie volgens artikel 110g Wgh. Dit betekent dat de voorkeurswaarde van 48 dB door het verkeer op deze route wordt overschreden. De maximale ontheffingswaarde van 63 dB wordt niet overschreden.

Aangezien het treffen van geluidreducerende maatregelen voor de bouw van twee nieuwe woningen financieel niet doelmatig is, is het vaststellen van hogere waarden benodigd. Beide woningen beschikken over ten minste één geluidluwe gevel en bij een juiste oriëntatie van de buitenruimte ook over een geluidsluwe buitenruimte.

Het vaststellen van een hogere waarde wordt getoetst aan de Wgh en de Beleidsregel Hogere waarden, 2018 regio Midden-Holland van 8 oktober 2018 zoals vastgesteld door de gemeente Waddinxveen op 5 maart 2019.

## **6.1.3 Conclusie**

Voor de beide woningen moet een hogere waarde worden vastgesteld. Voor de noordelijke woning is de vast te stellen hogere waarde 54 dB en voor de zuidelijk gelegen woning 53 dB.

# **6.2 Luchtkwaliteit**

## **6.2.1 Wet- en regelgeving**

Het onderzoek naar luchtkwaliteit wordt uitgevoerd op grond van hoofdstuk 5, titel 5.2 'Luchtkwaliteitseisen' van de Wet milieubeheer. De titel 5.2 'Luchtkwaliteitseisen' is beter bekend als de Wet luchtkwaliteit.

De kern van de Wet luchtkwaliteit is het Nationaal Samenwerkingsprogramma Luchtkwaliteit (NSL). Het NSL is een bundeling maatregelen op regionaal, nationaal en internationaal niveau die de luchtkwaliteit verbeteren en waarin alle ruimtelijke ontwikkelingen/projecten zijn opgenomen die de luchtkwaliteit in belangrijke mate verslechteren.

Het doel van de NSL is om overal in Nederland te voldoen aan de Europese normen voor de luchtverontreinigende stoffen. Voor wegverkeer zijn stikstofdioxide (NO2), fijnstof (PM10) en zeer fijn stof (PM2,5) de belangrijkste stoffen. De in de Wet luchtkwaliteit gestelde norm voor NO2 en PM10 jaargemiddelde grenswaarde is voor beide stoffen 40 μg/m3. Daarnaast mag de PM10 24 uurgemiddelde grenswaarde van 50 μg/m3 maximaal 35 keer per jaar worden overschreden. De jaargemiddelde grenswaarde voor zeer fijnstof (PM2,5) bedraagt 25 μg/m3.

# **6.2.2 Onderzoek**

Dit bestemmingsplan maakt de ontwikkelingen van twee woningen mogelijk. Dit aantal woningen is niet in betekende mate.

Per 1 januari 2015 is de grenswaarde voor PM2,5 inwerking getreden. In de NIBM regeling wordt niet getoetst aan de grenswaarde voor PM2,5. Indien voldaan wordt aan de grenswaarden voor PM10 dan wordt ook voldaan aan de grenswaarden voor PM2,5.

Om inzicht te krijgen in de luchtkwaliteit van het plangebied is een uitsnede gemaakt uit de NSL monitoringstool. In figuur 6.1 zijn de rekenpunten voor luchtkwaliteit in de omgeving van het plangebied opgenomen. Op alle meetpunten in de omgeving is de concentratie N02 en PM10 < 35 ìg/m3 en de PM2,5 < 20 ìg/m3.

Indien voldaan wordt aan de grenswaarden voor PM10 dan wordt ook voldaan aan de grenswaarden voor PM2,5. In de volgende afbeelding zijn de jaargemiddelde concentraties NO2, PM10 en PM2,5 weergegeven voor het peiljaar 2017.

*Figuur 6.1: meetpunten uit de monitoringstool NSL*

Uit de afbeeldingen blijkt dat de jaargemiddelde concentraties NO2, PM10 en PM2,5 ruimschoots onder de grenswaarden blijven van de NO2 en PM10 jaargemiddelde concentraties van 40 µg/m3 en de PM2,5 jaargemiddelde concentraties van 25 µg/m3.

## **6.2.3 Conclusie**

Luchtkwaliteit vormt geen belemmering voor de ontwikkeling. Het bestemmingsplan voldoet uit het oogpunt voor luchtkwaliteit aan de eisen van een goede ruimtelijke ordening.

# **6.3 Bedrijven en milieuzonering**

# **6.3.1 Wet- en regelgeving**

Voor het behoud en de verbetering van de kwaliteit van de woon- en leefomgeving is een juiste afstemming tussen de verschillende voorkomende functies noodzakelijk. Daarbij kan gebruik worden gemaakt van een milieuzonering die uitgaat van richtinggevende afstanden tussen hinderlijke functies (in de vorm van gevaar, geluid, geur, stof) en gevoelige functies. In de brochure "Bedrijven en Milieuzonering" van de Vereniging van Nederlandse Gemeenten (VNG) (versie 2009) zijn deze richtafstanden opgenomen. Van deze richtafstanden kan gemotiveerd worden afgeweken.

## **6.3.2 Onderzoek**

In de omgeving van het plangebied zijn woningen gecombineerd met maatschappelijke bestemmingen. Aan de zuidzijde van het plangebied ligt bedrijventerrein Coenecoop. Ook zijn er bedrijven gelegen in het bestemmingsplan 'Bebouwde Kom 2015' Op het bedrijventerrein Coenecoop zijn zowel milieucategorie 3.1 als 3.2 bedrijven toegestaan. Voor de milieucategorie 3.2 is een richtafstand van 100 meter in een rustige woonwijk van toepassing. De afstand van het plangebied tot aan de bedrijfsbestemming van bedrijventerrein Coenecoop is 250 meter. Aan de richtlijnafstanden wordt dus voldaan.

Aan de westzijde van het plangebied zijn maatschappelijke bestemmingen aanwezig. Aan de noord- oosten zuidzijde zijn woningen aanwezig.

Op grond van bovenstaande kan worden gesteld dat ter hoogte van de woningen op de Kanaaldijk 6 een aanvaardbaar woon- en leefklimaat is.

## **6.3.3 Conclusie**

Bedrijven en milieuzonering vormt geen belemmering voor het bestemmingsplan.

# **6.4 Externe veiligheid**

## **6.4.1 Wet- en regelgeving**

Externe veiligheid richt zich op het beheersen van activiteiten die een risico voor de omgeving kunnen opleveren, zoals risico's die kunnen optreden bij de productie, het vervoer en de opslag van gevaarlijke stoffen in inrichtingen. Bij de (her)inrichting van een gebied bepaalt de externe veiligheidssituatie mede de ruimtelijke (on)mogelijkheden.

## **6.4.2 Onderzoek**

Ter voorbereiding van het plan (Kanaaldijk 6, Waddinxveen) is onderzocht of er risicobronnen binnen of nabij het plangebied zijn gelegen die hierop van invloed zijn. Mogelijke risicobronnen zijn bedrijven (inrichtingen), waar activiteiten met gevaarlijke stoffen plaatsvinden of transportmodaliteiten bestemd voor het vervoer van gevaarlijke stoffen, zoals (spoor)wegen en buisleidingen. Bij dit onderzoek is de "Beleidsnota Externe Veiligheid" van de gemeente Waddinxveen betrokken.

## **6.4.3 Resultaten**

#### *Transport per buisleiding*

Nabij het plangebied op een afstand van ongeveer 270 meter ligt de hogedruk aardgastransportleiding W-517-01-KR-25 t/m 030 (diameter 324 mm en druk 40 bar). Het invloedsgebied van de leiding bedraagt 140 meter. Het plan ligt buiten het invloedsgebied van de leiding. De risico's vanwege de leiding hoeven niet verder onderzocht te worden.

#### *Bevi bedrijven*

Het plangebied ligt niet in het invloedsgebied van risicovolle inrichtingen.

#### *Provinciaal groepsrisicobeleid*

De provincie Zuid-Holland heeft een 'Beleidsregel groepsrisico en ruimtelijke ordening' (Provinciaal Blad, nr. 168, 14 januari 2015) vastgesteld. De hoogte van het groepsrisico speelt in deze beleidsregel een belangrijke rol. Het beleid is met name erop gericht om te voorkomen dat door ruimtelijke ontwikkelingen het groepsrisico toeneemt en in de eindsituatie boven de oriëntatiewaarde ligt (of als er aanleiding is om dat te verwachten). Voor het plan is geen sprake van een groepsrisico boven de oriëntatiewaarde. Het plan voldoet dus aan het provinciaal groepsrisicobeleid.

#### *Lokaal Beleid*

De beleidsnota externe veiligheid van de gemeente schrijft geen aanvullende eisen voor wat betreft nieuwe functies binnen de 1% letaliteitsgrens.

#### **6.4.4 Conclusie**

In de nabijheid van het plangebied zijn geen bronnen waar gevaarlijke stoffen een belemmerende rol kunnen gaan spelen.

# **6.5 Bodem**

## **6.5.1 Wet- en regelgeving**

#### *Wet bodembescherming*

De Wet bodembescherming (Wbb) voorziet in maatregelen indien sprake is van ernstige bodemverontreiniging. Het doel van de Wbb is in de eerste plaats het beschermen van de (land- of water-) bodem zodat deze kan worden benut door mens, dier en plant, nu en in de toekomst. Via de Wbb heeft de Rijksoverheid de mogelijkheid algemene regels te stellen voor de uitvoering van werken, het transport van stoffen en het toevoegen van stoffen aan de bodem.

Ontwikkelingen kunnen pas plaatsvinden als de bodem, waarop deze ontwikkelingen gaan plaatsvinden, geschikt is of geschikt is gemaakt voor het beoogde doel. Bij nieuwbouwactiviteiten dient de bodemkwaliteit door middel van onderzoek in beeld te zijn gebracht. In het algemeen geldt dat nieuwe bestemmingen bij voorkeur op een schone bodem dienen te worden gerealiseerd.

#### *Besluit bodemkwaliteit*

Het doel van het Besluit bodemkwaliteit (2008) is de bodem beter te beschermen en meer ruimte te bieden voor nieuwe bouwprojecten. Ook geeft het besluit gemeenten en provincies meer verantwoordelijkheid om de bodem te beheren. Het Bouwstoffenbesluit (Bsb) is opgenomen in het Besluit bodemkwaliteit.

## **6.5.2 Onderzoek**

#### **Historisch bodemonderzoek**

Ter plaatse van de ontwikkelingslocatie 'Kanaaldijk 6 te Waddinxveen' is een historisch bodemonderzoek (vooronderzoek) conform NEN 5725 uitgevoerd door Terra Milieu B.V (bijlage 2 van de toelichting). In dit vooronderzoek is relevante bodeminformatie over de locatie verzameld. Het vooronderzoek wijst uit of er (reeds) voldoende informatie bekend is waaruit blijkt dat de bodem geschikt is voor woondoeleinden.

Uit archiefonderzoek blijkt dat ter plaatse van de onderzoekslocaties nog geen bodemonderzoek heeft plaatsgevonden. Er worden geen direct belastende bronnen of verdachte activiteiten verwacht. Vermoedelijk is er wel een sloot gedempt op locatie en het is mogelijk dat er asbestverdachte toepassingen in of op de huidige gebouwen/ bijbehorende bouwwerken zijn toegepast waardoor de bodem als asbestverdacht kan worden beschouwd.

#### *Aanbeveling*

Op basis van de beschikbare informatie over de locatie Kanaaldijk 6 te Waddinxveen is aanbevolen om ten behoeve van de te realiseren nieuwbouw een verkennend bodemonderzoek conform NEN5740 en mogelijk NEN5707 uit te laten voeren. De verwachte strategie is 'onverdacht, niet lijnvormig (ONV-NL)'. Ter plaatse van de gedempte sloot wordt de strategie verdacht plaatselijk (VEP) gehanteerd. De exacte locatie kan middels diepe boringen in een 'zaagtand' model worden opgezocht. Indien bij de toekomstige bouw-/ graafwerkzaamheden grond vrij komt welke van de locatie wordt verwijderd, dan moet deze grond worden gekeurd conform de Regeling Bodemkwaliteit, protocol 1001. Geadviseerd wordt de eventueel vrijkomende grond zoveel mogelijk op de locatie te hergebruiken, mits de kwaliteit dit toelaat.

#### **Verkennend bodemonderzoek**

Ter plaatse van Kanaaldijk 6 te Waddinxveen is een verkennend bodemonderzoek conform NEN 5740 uitgevoerd. Tevens is een asbest in puinonderzoek (cf. NEN5897) uitgevoerd. Het volledige odnerzoek is bijgevoegd als bijlage 3 van de toelichting.

#### *Resultaten*

Op basis van het uitgevoerde onderzoek en de analyseresultaten kan worden geconcludeerd dat in de bodem verhogingen van diverse metalen en PAK ten opzichte van de achtergrondwaarde wordt aangetroffen.

In het grondwater wordt een verhoging van barium ten opzichte van de tussenwaarde aangetroffen. De locatie kan op basis van bovenstaande verhogingen niet meer als onverdacht worden beschouwd. Vermoedelijk heeft de metalenverhoging in het grondwater een regionale karakter omdat ter plaatse van onderzoeken in de omgeving tevens tussenwaarde verhogingen worden aangetroffen.

Op basis van de resultaten van dit bodemonderzoek zijn er volgens Terra Milieu geen bezwaren voor het huidige en/of toekomstige gebruik van de locatie. Het advies is om onderhavig bodemonderzoek voor te leggen aan het bevoegd gezag met de vraag of hier een aanvullend/ nader onderzoek van het grondwater benodigd is.

#### *Asbest (NEN5897)*

Op basis van het uitgevoerde onderzoek en de analyseresultaten kan worden geconcludeerd dat er geen asbest in de aanwezige puinverharding wordt aangetroffen.

#### *Asfaltonderzoek*

De PAK's parameters in het aanwezige asfalt op locatie blijven onder de detectiegrens.

#### *Conventionele explosieven*

Uit ervaring blijkt dat circa 10 tot 15% van de gebruikte Conventionele Explosieven (CE) uit WOll tijd niet functioneerde en als blindganger in de bodem is achtergebleven. Een blindganger vormt een wezenlijk risico tijdens grondroerende werkzaamheden. In 2012 is historisch vooronderzoek uitgevoerd naar de aanwezigheid van CE voor het grondgebied van de gemeente Waddinxveen. Hieruit blijkt dat het plangebied onverdacht is voor wat betreft het voorkomen van CE. Verder onderzoek naar CE is naar onze mening niet noodzakelijk. Hoewel er geen indicaties zijn voor de aanwezigheid van CE, kan niet met zekerheid worden gesteld dat die er niet zijn. Als men bij graafwerk stuit op een verdacht object, zijn passende maatregelen nodig.

## **6.5.3 Conclusie**

Een verkennend bodemonderzoek conform NEN5740 en mogelijk NEN5707 heeft uitsluitsel gegeven of de bodem geschikt is voor woondoeleinden of dat er maatregelen getroffen moeten worden om de bodemkwaliteit te verbeteren. Op basis van het verkennende bodemonderzoek zijn er geen bezwaren voor het toekomstige gebruik van de locatie. Bodemkwaliteit vormt derhalve geen belemmering voor onderhavig bestemmingsplan.

# **6.6 Archeologie en cultuurhistorie**

## **6.6.1 Wet- en regelgeving**

### *Erfgoedwet*

De Erfgoedwet (2016) bundelt de voorgaande wet- en regelgeving voor behoud en beheer van het cultureel erfgoed in Nederland. Bovendien is aan de Erfgoedwet een aantal nieuwe bepalingen toegevoegd. Het beschermingsniveau zoals deze in de oude wetten en regelingen gold, blijft gehandhaafd. Het behoud en beheer van het Nederlandse erfgoed was geregeld in zes verschillende wetten en een regeling, waarin roerend, onroerend en archeologisch erfgoed allemaal hun eigen specifieke definities, procedures en beschermingsmaatregelen hadden.

De erfgoedwet regelt bescherming van toevalsvondsten. In de Erfgoedwet is vastgelegd hoe met ons erfgoed wordt omgegaan, wie welke verantwoordelijkheden daarbij heeft en hoe het toezicht daarop wordt uitgeoefend. Overbodige regels zijn geschrapt en de verantwoordelijkheid voor de bescherming van het cultureel erfgoed ligt waar mogelijk bij het erfgoedveld zelf. Onderdelen van de Monumentenwet die de fysieke leefomgeving betreffen, worden overgeheveld naar de Omgevingswet die in 2019 van kracht wordt. Voor deze onderdelen is een overgangsregeling in de Erfgoedwet opgenomen voor de periode 2016-2019. Het gaat daarbij om de volgende zaken:

- Vergunningen tot wijziging, sloop of verwijdering van rijksmonumenten;
- Verordeningen, bestemmingsplannen, vergunningen en ontheffingen op het gebied van archeologie;
- Bescherming van stads- en dorpsgezichten.

#### *Cultuurhistorische Hoofdstructuur Zuid-Holland*

De provincie Zuid-Holland hanteert het beleidsinstrument "Cultuurhistorische Hoofdstructuur Zuid-Holland (CHS)". In de CHS heeft de provincie bestaande en mogelijk te verwachten archeologische waarden in beeld gebracht. In het bijbehorende "Beleidskader Cultuurhistorische Hoofdstructuur Zuid-Holland" zijn per waarderingscategorie algemene beleidsuitgangspunten geformuleerd. De waardering zoals vastgelegd in de cultuurhistorische hoofdstructuur geldt als uitgangspunt van beleid.

#### *Gemeentelijke archeologisch beleid*

De gemeente Waddinxveen beschikt over een archeologische beleidskaart. Volgens deze kaart ligt het plangebied in een zone aangeduid met 'WA2', weergegeven in donkergroen op de beleidskaart, dit vanwege de ligging van het plangebied in het historisch bebouwingslint. Volgens het geldende bestemmingsplan is conform de dubbelbestemming 'Waarde – Archeologie 2' archeologisch onderzoek verplicht bij ingrepen groter dan 100 m2 en dieper dan 30 cm. Het huidige project is dus onderzoeksplichtig.

## **6.6.2 Onderzoek**

In het kader van het bestemmingsplan 'Kanaaldijk 6, Waddinxveen' wordt inzicht gegeven in de verwachtingswaarden en bijbehorend beleid in het bestemmingsplangebied. Hiervoor zijn de volgende bronnen geraadpleegd:

- 1. de gemeentelijke verwachtingen- en beleidskaart;
- 2. archeologisch vooronderzoek V1750 door Vestigia Archeologie & Cultuurhistorie

## **6.6.3 Resultaten**

In figuur 6.2 is een uitsnede van de archeologische beleidskaart van de gemeente Waddinxveen weergegeven.

Het plangebied bevindt zich volgens de Cultuurhistorische kaart van de gemeente Waddinxveen op een laatmiddeleeuws ontginningslint. Gezien deze verwachte ontginningsgeschiedenis is er gebaseerd op de Cultuurhistorische kaart een middelhoge archeologische verwachting op het aantreffen van laatmiddeleeuwse en nieuwetijdse resten. Deze verwachting kan echter worden bijgesteld naar laag, gezien het feit dat resten van historische bebouwing niet binnen het plangebied worden verwacht. In de vroege 17e eeuw lijkt het gebied in aanvang als een soort achterkade te hebben gefunctioneerd ten opzichte van de opstrekkende kavels vanaf de Gouwe. Indien er toch resten uit de laatmiddeleeuwse ontginningsfase aanwezig zijn, betreft dit omgewerkte veenlagen, ophogingslagen en afvalkuilen. In het plangebied is pas in de loop van de 19e eeuw bebouwing toegepast; de huidige bebouwing stamt vanaf de jaren 40 van de 20e eeuw. Aanwijzingen voor bebouwing ouder dan het einde van de 19e eeuw ontbreken.

#### *Figuur 6.2: Archeologische beleidskaart gemeente Waddinxveen*

Deze archeologische verwachting is getoetst door middel van een inventariserend veldonderzoek (bijlage 4 van de toelichting). Binnen het plangebied is een veenlaag aanwezig tot een diepte van 3,80 m-mv. Daarboven zijn kleiafzettingen aangetroffen die naar boven toe steeds meer organisch materiaal krijgen. Op circa 1,50 tot 2,00 m-mv is het plangebied een veengebied zonder sedimentatie van klei. Van het veenpakket is de bovenste 0,50 m geroerd, mede om de grond te verbeteren; in deze bovenste laag zijn nieuwetijdse baksteenfragmenten aangetroffen.

Alle afzettingen die zijn aangetroffen binnen het plangebied waren verzadigd met water. Hierbij zijn geen kenmerken van bodemvorming aangetroffen. Het veen was niet veraard aangetroffen en de aangetroffen klei was slap en ongerijpt. Deze lagen moeten zich daarom onder de waterspiegel hebben bevonden tot de ontginning. Of deze ontginning zich, zoals op basis van zich de Cultuurhistorische kaart van de gemeente Waddinxveen wordt verwacht, in de Late Middeleeuwen heeft afgespeeld is niet meer reconstrueren. De bovenste 0,50 m van het bodemprofiel is immers in de Nieuwe Tijd C verstoord geraakt voor de verbetering van de grond voor bouwwerkzaamheden – welke van de kaarten bekend zijn vanaf de late 19e of vroeg 20e eeuw. Hierbij zullen eventuele archeologische waarden uit de Late Middeleeuwen en overige Nieuwe Tijd verloren zijn gegaan. Er zijn binnen het plangebied geen archeologische indicatoren aangetroffen.

#### *Cultuurhistorie*

De initiatiefnemer heeft een aanvraag ingediend om de bestaande oude boerderij aan de Kanaaldijk 6 aan te wijzen als monument en als zodanig in stand te houden. Een aanduiding 'monument' is opgenomen op de verbeelding en is geborgd in de regels.

## **6.6.4 Conclusie**

Op basis van de resultaten van onderhavig onderzoek is de archeologische verwachting voor het plangebied bijgesteld naar 'laag'. Voor deze delen van het plangebied adviseert Vestigia Archeologie & Cultuurhistorie dan ook geen vervolgstappen in het kader van de Archeologische Monumentenzorg (AMZ). Archeologisch vervolgonderzoek wordt niet aanbevolen. De dubbelbestemming 'Waarde – Archeologie 2' die op het perceel lag is hiermee komen te vervallen.

Overigens blijft voor dit gedeelte de meldingsplicht bij een archeologische toevalsvondst of waarneming van kracht (Erfgoedwet, artikel 5.10 Archeologische toevalsvondst). Aangezien het namelijk nooit volledig is uit te sluiten dat tijdens eventueel grondverzet een archeologische 'toevalsvondst' wordt gedaan, is het wenselijk de uitvoerder van het grondwerk te wijzen op de plicht om hiervan zo spoedig mogelijk melding te doen bij het bevoegd gezag, de gemeente Waddinxveen, en de Rijksdienst voor het Cultureel Erfgoed.

# **6.7 Ecologie**

## **6.7.1 Kader**

#### *Wet natuurbescherming*

Per 1 januari 2017 is de Wet natuurbescherming (Wnb) in werking getreden, met wetgeving ten aanzien van soorten en Natura 2000-gebieden. Deze wet vervangt drie oude wetten: de Natuurbeschermingswet 1998 (gebiedsbescherming: Natura 2000), de Flora- en faunawet (soortenbescherming) en de Boswet (kapvergunningen). Daarnaast hebben provincies eigen beleid ten aanzien van het Natuurnetwerk Nederland (NNN; de voormalige Ecologische Hoofdstructuur of EHS) en overige natuurwaarden buiten het NNN.

## **6.7.2 Soorten**

Voor ruimtelijke ingrepen die resulteren in overtreding van één of meer artikelen van de Wnb moet ontheffing worden aangevraagd. Voor een aantal soorten geldt daarenboven het beschermingsregime van de Europese Vogel- en Habitatrichtlijn. Voor werkzaamheden die uit een bestemmingsplan voortvloeien dient voor de start van die werkzaamheden ontheffing te worden aangevraagd indien beschermde soorten voorkomen. Bij de vaststelling van het plan dient duidelijk te zijn of en in hoeverre een ontheffing kan worden verkregen.

Voor alle in de wet genoemde diersoorten (inclusief vogels) geldt dat het verboden is individuen van deze soorten (opzettelijk) te doden of te vangen. Bovendien is het verboden nesten (en eieren) en (vaste) voortplantingsplaatsen of rustplaatsen van dieren opzettelijk te beschadigen of te vernielen dan wel weg te nemen. Voor de in de wet genoemde plantensoorten geldt dat het verboden is exemplaren in hun natuurlijke verspreidingsgebied opzettelijk te plukken en te verzamelen, af te snijden, te ontwortelen of te vernielen. In de Wnb worden drie beschermingsregimes onderscheiden voor beschermde soorten. Voor de eerste twee regimes gelden aanvullende verbodsbepalingen.

- 1. Het beschermingsregime Vogelrichtlijn (Vrl), dat van toepassing is op van nature in Nederland in het wild levende vogels van soorten als bedoeld in artikel 1 van de Vrl. Met betrekking tot deze vogelsoorten geldt dat het - aanvullend aan de bovengenoemde verbodsbepalingen - verboden is vogels opzettelijk te storen, behalve als de storing niet van wezenlijke invloed is op de staat van instandhouding van de desbetreffende vogelsoort. Ruimtelijke inrichting of ontwikkeling en dwingende redenen van groot openbaar belang zijn geen reden om ontheffing te verlenen. Ontheffing is uitsluitend toegestaan op basis van de ontheffingsgronden die in de Vrl zijn genoemd. Overigens is het, indien geen ontheffing nodig is, volgens de huidige interpretatie van de wet wel verplicht rekening te houden met het broedseizoen van vogels. Voor sommige vogelsoorten met vaste verblijfplaatsen geldt dat deze vaste verblijfplaatsen en het essentiële leefgebied jaarrond beschermd zijn.
- 2. Het beschermingsregime Habitatrichtlijn (Hrl), dat van toepassing is op soorten van bijlage IV bij de Hrl, bijlage I en II bij het Verdrag van Bern en bijlage I bij het Verdrag van Bonn. Met betrekking tot deze soorten is het - aanvullend aan de bovengenoemde verbodsbepalingen - verboden dieren opzettelijk te verstoren. Ontheffing wordt voor ruimtelijke inrichting of ontwikkeling alleen verleend indien
	- a. er geen andere bevredigende oplossing is, en
	- b. geen afbreuk wordt gedaan aan de gunstige staat van instandhouding van de soort, en
	- c. sprake is van één van de volgende (bij ruimtelijke ontwikkeling relevante) belangen:
		- de bescherming van wilde flora en fauna of natuurlijke habitats, of
		- de volksgezondheid, de openbare veiligheid of andere dwingende redenen van groot openbaar belang, met inbegrip van redenen van sociale of economische aard en voor het milieu wezenlijk gunstige effecten.
- 3. Het beschermingsregime Andere Soorten, dat van toepassing is op soorten van de bijlage behorende bij artikel 3.10 van de Wnb. Ontheffing is alleen mogelijk indien:
	- a. er geen andere bevredigende oplossing is, en
	- b. indien geen afbreuk wordt gedaan de gunstige staat van instandhouding van de soort.

Er is echter geen ontheffing nodig indien gewerkt wordt volgens een geldige gedragscode die van toepassing is op de betreffende soort(en). Vaak is daarnaast ecologische begeleiding en een ecologisch werkprotocol nodig bij de uitvoering van werkzaamheden.

De provincies kunnen voor het beschermingsregime Andere Soorten een algemene vrijstelling verlenen voor onder meer ruimtelijke inrichting of ontwikkeling van gebieden. In de gemeente Waddinxveen is de provincie Zuid-Holland het bevoegd gezag voor de Wnb. De provincie Zuid-Holland handhaaft in haar Verordening uitvoering Wet natuurbescherming Zuid-Holland (die per 1 januari 2017 in werking is getreden) de vrijstelling voor onder meer ruimtelijke inrichting of ontwikkeling van gebieden voor de soorten die vielen onder de vrijstelling in de Flora- en faunawet voor algemeen voorkomende soorten (Ffwet - tabel 1 AMvB art. 75). Alleen voor de soorten molmuis, ondergrondse woelmuis en tweekleurige bosspitsmuis is deze vrijstelling komen te vervallen, omdat blijkt dat deze soorten niet of nauwelijks voorkomen in Zuid-Holland zodat een provinciale vrijstelling voor die soorten niet opportuun is.

Indien nesten, (vaste) voortplantingsplaatsen of rustplaatsen van soorten niet (kunnen) worden ontzien, is ontheffing noodzakelijk. Ontheffing is niet benodigd indien de functionaliteit van de nesten, (vaste) voortplantingsplaatsen of rustplaatsen gegarandeerd wordt (het beschadigen en vernielen wordt voorkomen door maatregelen of er zijn voldoende alternatieven).

Ten slotte is altijd de algemene zorgplicht van toepassing, die inhoudt dat een ieder voldoende zorg in acht neemt voor alle inheemse dieren en planten en hun directe leefomgeving (artikel 1.11 van de Wnb). Concreet betekent dit dat bij ruimtelijke ontwikkeling gezorgd moet worden dat dieren niet gedood worden en dat planten verplant worden. Ook dient gelet te worden op bijvoorbeeld de voortplantingsperiode van amfibieën en de zoogperiode van zoogdieren.

## **6.7.3 Natura 2000**

De Wnb ziet op de bescherming van Natura 2000-gebieden (Vrl- en Hrl-gebieden). Voor ieder Natura 2000 gebied zijn instandhoudingsdoelstellingen opgesteld voor één of meerdere soorten en/of habitats. Voor ruimtelijke ontwikkelingen binnen de Natura 2000-gebieden en tevens voor ontwikkelingen daarbuiten die van invloed kunnen zijn (door 'externe werking') op die beschermde natuurgebieden, gelden (strenge) restricties. Voor activiteiten of projecten die schadelijk zijn voor de beschermde natuur geldt een vergunningplicht. Middels een 'habitattoets' dient te worden onderzocht of een activiteit (significante) negatieve effecten op de instandhoudingsdoelstellingen voor Natura 2000-gebieden veroorzaakt. De uitkomsten van de habitattoets dienen te worden beoordeeld door het bevoegd gezag.

## **6.7.4 Natuurnetwerk Nederland en overige bos- en natuurgebieden**

### *Natuurnetwerk Nederland*

Het Natuurnetwerk Nederland (NNN) is het Nederlands netwerk van bestaande en nieuw aan te leggen natuurgebieden. Het netwerk moet natuurgebieden beter verbinden met elkaar en met het omringende agrarisch gebied. Het doel van het NNN is de instandhouding en ontwikkeling van natuurgebieden om daarmee een groot aantal soorten en ecosystemen te laten voortbestaan. Sinds 2014 zijn de provincies het eerste verantwoordelijke bevoegde gezag voor het NNN (daarvoor was dat de rijksoverheid). De provincie Zuid-Holland heeft in haar Verordening Ruimte 2014 regelgeving vastgelegd ten aanzien van het NNN.

#### *Natuurwaarden buiten het Natuurnetwerk Nederland*

Ook buiten het NNN zijn grote natuurwaarden aanwezig in Zuid-Holland. Behoud, herstel en verdere ontwikkeling van deze natuurwaarden dragen substantieel bij aan de biodiversiteit in de provincie. Aanvullend wordt door de provincie in de Visie ruimte en mobiliteit ingezet op de volgende opgaven:

- het realiseren van een natuurmantel in de vorm van een groenblauwe dooradering rondom de natuurkernen in het NNN;
- het in stand houden van de belangrijke leefgebieden voor weidevogels in blijvend agrarisch gebied door agrarisch natuurbeheer;
- het vergroten van de biodiversiteit in recreatiegebieden;
- het benutten van de mogelijkheden voor tijdelijke natuur op braakliggende terreinen.

## **6.7.2 Onderzoek**

#### *Gebiedsbescherming*

Het dichtstbijzijnde gebied dat onder de bescherming van de Wet natuurbescherming valt is Natura 2000 gebied 'Broekvelden, Vettenbroek & Polder Stein'. Dit Natura 2000-gebied bevindt zich op ruim 6 kilometer afstand vanaf de locatie. Vanwege de kleinschalige aard van de werkzaamheden zal er geen sprake zijn van nadelige effecten op instandhoudingsdoelstellingen van voor het Natura 2000-gebied aangewezen habitattypen en doelsoorten. Daarnaast zal er geen significante toename aan verkeer zijn in de Waddinxveen door de plannen. Om deze reden is het uitvoeren van een zogenaamde habitattoets niet nodig. Tot slot maakt het plangebied geen deel uit van het Natuurnetwerk Nederland (NNN). Omdat er, als gevolg van de voorgenomen plannen, geen oppervlakte aan NNN-gebied verloren gaat, is er geen verdere toetsing aan de wet- en regelgeving omtrent het NNN nodig.

#### *Soorten*

Op 10 december 2018 is er een flora- en faunaonderzoek uitgevoerd door medewerkers van het Natuur Wetenschappelijk Centrum. Onderzoeksresultaten zijn beschreven in paragraaf 6.7.3 en het gehele rapport is als bijlage 5 opgenomen in de toelichting. Dit verkennende onderzoek heeft aangetoond dat het plangebied geschikt is voor het voorkomen van een aantal beschermde diersoorten waaronder vleermuizen, de huismus en de steenuil. Om verblijfplaatsen van deze soorten aan te tonen/uit te sluiten, is aanvullend onderzoek uitgevoerd. Het rapport van dit aanvullende onderzoek is bijgevoegd als bijlage 5.

## **6.7.3 Resultaten**

#### *Resultaten QuickScan flora en fauna aan Kanaaldijk 6 te Waddinxveen*

Nagenoeg alle gebouwen zijn geschikt als vaste verblijfplaats voor vleermuizen. Dit komt door de aanwezigheid van de houten constructie, losliggende dakpannen, ruimte achter gevelbetimmering en voldoende andere openingen in de gebouwen waar vleermuizen gebruikt van kunnen maken. Binnen het plangebied kunnen verblijfplaatsen van de Huismus niet worden uitgesloten. Mogelijk is er een verblijfplaats van een Steenuil aanwezig in de bebouwing. Overige vogelsoorten, zoogdieren en amfibieën worden niet verwacht en nader onderzoek is in dit kader niet benodigd. Het plangebied vormt geen geschikt biotoop voor beschermde vaatplanten.

#### *Resultaten aanvullend onderzoek*

Van alle geïnventariseerde soorten (Vleermuizen, Huismus en Steenuil) zijn er geen verblijfplaatsen in het plangebied aangetroffen.

#### Vleermuizen

In totaal zijn er drie vleermuissoorten waargenomen; de Gewone dwergvleermuis (*Pipistrellus pipistrellus*), de Ruige dwergvleermuis (*Pipistrellus nathusii*) en de Laatvlieger (*Eptesicus serotinus*). Tijdens iedere telling zijn meerdere gewone dwergvleermuizen jagend en passerend waargenomen rondom de bebouwing. Verder is tijdens de inventarisatie op 25 september een passerende Laatvlieger en een enkel foeragerend individu van de Ruige dwergvleermuis waargenomen. Er zijn geen kraam-, zomer- en paarverblijfplaatsen van vleermuizen aangetroffen in de bebouwing binnen het plangebied. Ook zijn er geen aanwijzingen dat een van de gebouwen als (massa)winterverblijfplaats gebruikt wordt.

Tijdens de telling van 25 september zijn er tijdens de telling gewone dwergvleermuizen waargenomen die sociale geluiden uitstootten terwijl ze passeerden. Sociale geluiden worden onder andere uitgestoten door mannelijke vleermuizen om vrouwtjes naar hun paarverblijf te lokken en om hun territorium af te bakenen. Indien deze geluiden vanaf een vaste plaats of territorium worden uitgestoten, duidt dit op de aanwezigheid van een paarverblijfplaats. In dit geval werden de sociale geluiden al vliegend uitgestoten, wat duidt op sociale activiteit en mogelijk een paarverblijfplaats in de omgeving.

Hoewel er meerdere individuen langsvliegend en/of boven de bebouwing vliegend zijn waargenomen, heeft het gebied geen belangrijke waarde als jachtgebied of vliegroute. In de directe omgeving zijn bovendien voldoende alternatieve foerageergebieden aanwezig in de vorm van stedelijk groen en ten oosten gelegen weilanden.

#### Huismus

Tijdens de twee inventarisaties zijn er geen huismussen (*Passer domesticus*) in het plangebied waargenomen, alleen op ongeveer 100 meter afstand van het plangebied is er kort een Huismus gehoord. De Huismus gebruikt het plangebied niet als verblijfplaats of als foerageergebied en/of functionele leefomgeving.

#### Steenuil

Tijdens de inventarisaties zijn geen individuen van de Steenuil (*Athene noctua*) waargenomen. De Steenuil gebruikt het plangebied niet als verblijfplaats en het plangebied geen onderdeel uit maakt van de functionele leefomgeving van deze soort.

#### Gierzwaluw

De aanwezige bebouwing in het plangebied is ongeschikt gebleken voor de *Gierzwaluw.* Er zijn enkele schuren met een dakpannendak aanwezig. Echter zijn deze daken te laag om aan te kunnen vliegen voor deze soort, en staan ze te dicht op elkaar waardoor het aanvliegen ook wordt vermoeilijkt. Daarnaast hebben de daken ook boeiborden aan de kopkanten waardoor de openingen naar de dakpannen zijn afgesloten. Er zijn geen geschikte verblijfmogelijkheden voor de *Gierzwaluw* in het plangebied en ze zijn ook niet waargenomen tijdens de aanwezigheid voor onderzoek naar andere soortgroepen.

Het volledige aanvullende onderzoek is opgenomen in bijlage 6.

Het is raadzaam om in de nieuwe situatie zo min mogelijk verlichting te gebruiken en om maatregelen te nemen waardoor (licht)verstoring van eventuele vleermuizen zoveel mogelijk voorkomen wordt. Voorbeelden hiervan zijn het gebruik van amberkleurige verlichting en lichtbronnen die naar beneden gericht zijn. Daarnaast is het aan te bevelen om de spouwmuur en stootvoegen open te houden.

## **6.7.4 Conclusie**

Ecologie vormt geen belemmering voor onderhavig bestemmingsplan. Vanuit de Wet natuurbescherming bestaat er daarom geen verder verplichting behalve de zorgplicht.

# **6.8 Duurzaamheid**

Het Rijk sluit aan bij de Europese doelstelling om te komen tot een 20 % reductie van de CO2-uitstoot in 2020 ten opzichte van 1990. In 2020 dient verder de bijdrage van duurzame energie 14 % van het totale energieverbruik te zijn. De gebouwde omgeving is goed voor 30 % van het totale energieverbruik in Nederland, heeft een groot besparingspotentieel en kan daardoor een belangrijke bijdrage leveren aan het realiseren van de bovengenoemde doelstellingen, ook op de langere termijn.

#### *Nederland in 2050 vrij van aardgas*

Op 7 december 2016 is de energieagenda gepubliceerd door minister Kamp. De agenda schetst het beleid na 2023 dat moet leiden tot een vrijwel CO2-neutrale economie in Nederland in 2050. De agenda beschrijft de overgang naar een gasloze maatschappij. Verwarming van huizen en kantoren zal worden overgenomen door duurzame energiebronnen en koken zal in de toekomst uitsluitend nog elektrisch gebeuren. De Wet Voortgang energietransitie (Wet VET) schrijft voor dat nieuwbouw per 1 juli 2018 gasloos uitgevoerd dient te worden.

#### *Energie (EPC)*

De rijksoverheid stimuleert duurzaam bouwen vooral op het aspect energie. Sinds 1995 worden in het Bouwbesluit eisen gesteld ten aanzien van de energiezuinigheid van een gebouw. De energie efficiëntie wordt uitgedrukt in de Energie Prestatie Coëfficiënt (EPC). Vanaf 1 januari 2015 geldt voor woningen een wettelijke EPC van 0,4. In 2020 wordt deze verder aangescherpt en streeft men naar een EPC = 0,0. Bij een EPC van 0 is een gebouw energieneutraal.

#### *Planspecifiek*

De gemeente Waddinxveen heeft een Duurzaamheidsvisie 2015-2025 opgesteld met daarin diverse ambities opgenomen voor 2025 op het gebied van leefbaarheid, CO2-neutraliteit, energieneutraliteit, duurzame energie, klimaatbestendigheid, groen en circulaire economie. Met de voorgenomen ontwikkeling wordt aangesloten bij dit streven. Zo wordt met dit initiatief ingezet op een verbetering van de ruimtelijke kwaliteit.

Door het verwijderen van de oude schuren ontstaat er een georganiseerd terrein met een 'boerenerfkarakter' die aansluit op de bebouwde omgeving. Er is de mogelijkheid de gronden rondom de nieuwe woningen in te richten als tuin. Bovendien wordt voldaan aan de wettelijke eisen: de woning wordt aardgasvrij gebouwd conform de Wet Voortgang energietransitie en in het plan is opgenomen dat de EPC voldoet aan de norm van 0,4, conform het bouwbesluit. Voorts zal de ontwikkeling in elk geval conform het Bouwbesluit worden gerealiseerd.

# **6.9 Milieueffectrapportage**

## **6.9.1 Wettelijk kader**

Het voorkomen van aantasting van het milieu is van groot maatschappelijk belang. Het is daarom zaak om het milieubelang volwaardig in de besluitvorming te betrekken. Om hier in de praktijk vorm aan te geven is het instrument milieueffectrapportage of te wel m.e.r. ontwikkeld. De m.e.r.-beoordeling is een instrument met als hoofddoel het milieubelang volwaardig te laten meewegen bij de voorbereiding en vaststelling van plannen en besluiten.

De voorgenomen ontwikkeling is opgenomen in eerste kolom van de zogenaamde D-lijst van het Besluit milieueffectrapportage. De herontwikkeling van het perceel aan de Kanaaldijk is aan te merken als een stedelijk ontwikkelingsproject, maar blijft ruim onder de drempelwaarde van 2.000 woningen. Dit neemt niet weg dat in dit geval een vormvrije m.e.r.-beoordeling dient plaats te vinden. Dit dient plaats te vinden aan de hand van drie criteria:

- Kenmerken van het project;
- Plaats van het project;
- Kenmerken van het potentiële effect.

In het kader van de voorliggende ontwikkeling is een aanmeldnotitie opgesteld waarin alle relevante (milieu)aspecten zorgvuldig zijn afgewogen. Per aspect is bepaald of de ontwikkeling gevolgen heeft voor de (milieu)aspecten bedrijven- en milieuzonering, geluid, luchtkwaliteit, externe veiligheid, bodemgeschiktheid, flora en fauna, water, archeologie, cultuurhistorie, verkeer en parkeren. Uit de afweging is gebleken dat de effecten niet van dien aard zijn dat een m.e.r.-beoordeling aan de orde is. Op grond van het voorgaande zijn belangrijke nadelige milieueffecten uitgesloten, waardoor het uitvoeren van een m.e.r. beoordeling of MER niet zinvol wordt geacht.

Het college van B&W heeft een apart m.e.r.-beoordelingsbesluit genomen over de aanmeldnotitie die is weergegeven in de volgende paragraaf

## **6.9.2 Aanmeldnotitie m.e.r.**

#### Kenmerken van de (mogelijk belangrijke) nadelige milieugevolgen

Voor de beoogde herontwikkeling zijn meerdere omgevingsaspecten nader beoordeeld en/of onderzocht. De tabel opgenomen bij deze notitie geeft een samenvatting van deze afweging. De ontwikkeling van twee nieuwe woningen leidt niet tot belangrijke negatieve effecten op de omgeving. Op een groot aantal aspecten is zelf sprake van positieve effecten.

De toetsing aan de selectiecriteria in lijn met bijlage III EU-richtlijnen 85/337/EEG maakt duidelijk dat geen sprake is van nadelige effecten op het milieu maar die het opstellen van een MER of m.e.r.-beoordeling noodzakelijk maken.

## **6.9.3 Conclusie**

Het bestemmingsplan biedt geen ruimtelijk kader voor activiteiten die belangrijke nadelige gevolgen voor het milieu hebben. Milieugevolgen ten gevolgen van deze activiteit kunnen derhalve worden uitgesloten. Op dit bestemmingsplan rust geen plicht tot het uitvoeren van een MER. De ontwikkeling van twee woningen veroorzaakt geen nadelige gevolgen voor het milieu.

| Afweging relevante milieuaspecten |    |        |                                                                                                                                                                         |  |  |
|-----------------------------------|----|--------|-------------------------------------------------------------------------------------------------------------------------------------------------------------------------|--|--|
| Aspect                            | Nu | Straks | Uitwerking                                                                                                                                                              |  |  |
| Archeologie                       | +  | +      | Archeologisch onderzoek is uitgevoerd,<br>dubbelbestemming kan komen te vervallen                                                                                       |  |  |
| Bedrijven en milieuzonering       | +  | +      | Geen invloed op de omgeving                                                                                                                                             |  |  |
| Bodem                             | 0  | +      | Bodemkwaliteit is grondig onderzocht                                                                                                                                    |  |  |
| Bezonning                         | 0  | 0      |                                                                                                                                                                         |  |  |
| Brandveiligheid                   | 0  | +      | Door gebruik nieuwe technieken ontstaat een<br>pand dat voldoet aan de brandvoorschriften<br>Bouwbesluit.                                                               |  |  |
| Cultuurhistorie                   | +  | ++     | Een karakteristiek pand wordt behouden. De oude<br>boerderij zal als monument worden aangewezen.                                                                        |  |  |
| Duurzaamheid                      | -  | +      | Na verbouwing zal voldaan worden aan de<br>duurzaamheidseisen uit het bouwbesluit.                                                                                      |  |  |
| Ecologie                          | 0  | 0      | Geen aantasting van ecologische waarden.                                                                                                                                |  |  |
| Energie                           | -  | +      | Zie duurzaamheid. Woningen worden gasloos<br>gerealiseerd met een EPC van 0.4                                                                                           |  |  |
| Externe veiligheid                | 0  | 0      | Geen nadelige invloed op de omgeving                                                                                                                                    |  |  |
| Geur                              | 0  | 0      | Niet van toepassing                                                                                                                                                     |  |  |
| Geluid                            | -  | +      | De woningen zullen voldoen aan het beleid hogere<br>grenswaarden.                                                                                                       |  |  |
| Gezondheid                        |    |        | Zie luchtkwaliteit en groen.                                                                                                                                            |  |  |
| Groen                             | +  | ++     | Mogelijkheden voor groene inrichting en<br>haagstructuur draagt bij aan de landschappelijke<br>inrichting van het perceel. Bestaande structuur zal<br>worden versterkt. |  |  |
| Klimaatadaptatie                  | 0  | 0      | Er worden geen directe bijzondere maatregelen<br>voorzien.                                                                                                              |  |  |
| Landschap                         | 0  | +      | Inrichting draagt bij aan het landschappelijke<br>karakter van het perceel. Bestaande structuur zal<br>worden versterkt.                                                |  |  |
| Licht                             | 0  | 0      | N.v.t.                                                                                                                                                                  |  |  |
| Luchtkwaliteit                    | 0  | 0      | N.v.t.                                                                                                                                                                  |  |  |
| Mobiliteit                        | +  | +      | Parkeren kan op eigen terrein worden opgelost                                                                                                                           |  |  |
| Ondergrond                        | 0  | 0      | N.v.t.                                                                                                                                                                  |  |  |
| Ruimtelijke kwaliteit             | +  | +      | Landschappelijke structuur zal worden versterkt.<br>Verrommeld terrein zal worden heringericht.                                                                         |  |  |
| Sociale veiligheid                | 0  | 0      | N.v.t                                                                                                                                                                   |  |  |
| Straling                          | 0  | 0      | N.v.t.                                                                                                                                                                  |  |  |
| Trilling                          | 0  | 0      | N.v.t.                                                                                                                                                                  |  |  |
| Water                             | 0  | 0      | Waterhuishouding verandert niet in de nieuwe<br>situatie. Rekening gehouden wordt met de<br>aanwezige waterstructuren.                                                  |  |  |
| Windhinder                        | 0  | 0      | N.v.t.                                                                                                                                                                  |  |  |
| Wonen                             | 0  | +      | Na deze ontwikkeling zijn er twee extra woningen<br>bewoonbaar in Waddinxveen                                                                                           |  |  |

# **Hoofdstuk 7 Juridische toelichting**

# **7.1 Algemeen**

Het bestemmingsplan 'Kanaaldijk, Waddinxveen' bestaat uit drie delen: een verbeelding, regels en een toelichting. De verbeelding en regels vormen het juridisch bindende deel van het bestemmingsplan. De toelichting bevat een motivatie en verantwoording van de keuzes die in het bestemmingsplan zijn gemaakt. Daarnaast zijn in de toelichting onder andere het vigerende beleid en diverse milieuaspecten beschreven.

## *Bestemmingsmethodiek*

Voorliggend bestemmingsplan heeft tot doel de realisatie van twee woningen mogelijk te maken. De gemeente Waddinxveen streeft naar uniformering en standaardisering van bestemmingen en planregels in al haar plannen. Het voorliggende bestemmingsplan 'Kanaaldijk 6, Waddinxveen' geeft gestalte aan een bestemmingswijziging ter plaatse van het perceel Kanaaldijk 6 en aanliggende gronden. Voorliggend bestemmingsplan is opgesteld conform de bepalingen die zijn opgenomen in de Regeling standaarden ruimtelijke ordening (Rsro), zoals de Standaard Vergelijkbare Bestemmingsplannen (SVBP2012) en het coderingssysteem Informatiemodel Ruimtelijke Ordening (IMRO2012). De regels van het bestemmingsplan 'Bebouwde Kom 2015' zijn deels overgenomen in het voorliggende bestemmingsplan en blijven onverkort van kracht. Aanvullende regels en aanduidingen met betrekking tot bijbehorende bouwwerken en voorwaardelijke verplichtingen zijn gesteld.

### **Verbeelding**

Uit de verbeelding blijkt welke bestemming en dubbelbestemming aan het plangebied is toegekend. Het op de verbeelding opgenomen bouwvlak en de maatvoeringsaanduidingen maken duidelijk op welke locatie en tot welke hoogte mag worden gebouwd.

#### **Regels**

De regels bevatten het juridisch instrumentarium voor het regelen van het gebruik van de gronden en bepalingen omtrent de toegelaten bebouwing. De regels zijn, overeenkomstig de SVBP 2012, onderverdeeld in vier hoofdstukken:

- Hoofdstuk 1 bevat de inleidende regels. In artikel 1 zijn de begrippen opgenomen die van belang zijn voor de toepassing van de regels. Artikel 2 betreft de wijze van meten, waarin is aangegeven hoe bij de toepassing van de bestemmingsregels wordt gemeten.
- Hoofdstuk 2 bevat de bestemmingsregels. In dit hoofdstuk zijn regels opgenomen voor het toegestane gebruik en de toegestane bebouwing van de gronden. In paragraaf 7.2 wordt nader ingegaan op de bestemmingen die voorkomen binnen het plangebied.
- Hoofdstuk 3 bevat de algemene regels. Het betreft regels die voor het hele plangebied of voor verschillende bestemmingen van toepassing zijn. In dit hoofdstuk zijn onder andere de antidubbeltelbepaling, algemene bouw- en gebruiksregels en algemene afwijkings- en wijzigingsregels opgenomen.
- Hoofdstuk 4 bevat twee artikelen. In het eerste artikel is het overgangsrecht opgenomen, zoals dat ingevolge het Besluit ruimtelijke ordening is voorgeschreven. Het tweede artikel bevat de slotregel. In de slotregel is aangegeven hoe de regels kunnen worden aangehaald.

### **Toelichting**

De toelichting van een bestemmingsplan heeft geen bindende werking en maakt juridisch ook geen onderdeel uit van het bestemmingsplan. De toelichting heeft wel een belangrijke functie bij de weergave en onderbouwing van het plan en bij de uitleg van bepaalde bestemmingen en regels.

# **7.2 De bestemmingen**

In deze paragraaf wordt per bestemming een korte toelichting gegeven op de bestemmingsregeling. In voorliggend bestemmingsplan komen de volgende bestemmingen voor:

#### **Wonen**

De gronden met de bestemming 'Wonen' zijn bestemd voor wonen. Bij de woonfunctie zijn aan huisverbonden beroeps- en bedrijfsactiviteiten onder voorwaarden toegestaan. In de specifieke gebruiksregels zijn voorwaarden opgenomen voor de aan-huis-verbonden beroeps- en bedrijfsactiviteiten. Op de verbeelding is binnen de bestemming 'Wonen' een bouwvlak aangegeven. Woningen mogen uitsluitend binnen het bouwvlak worden gebouwd. De inhoud van de woningen mag niet meer bedragen dan 700 m3 exclusief aanbouwen, bijbehorende bouwwerken en overkappingen, maar inclusief dakkapellen. De woning mag een goothoogte hebben van maximaal 4 meter en een bouwhoogte van maximaal 7 meter. Ter plaatse van de aanduiding 'monument' dienen monumenten hersteld of behouden te worden.

In de regels zijn nadere voorwaarden gegeven voor de bouw van bijbehorende bouwwerken en bouwwerken, geen gebouwen zijnde. Damwanden hoger dan 10cm gemeten vanaf het waterpeil zijn niet toegestaan aan de waterkant. Het perceel dient aan de noordkant te worden voorzien van een groene erfafscheiding.

Op grond van artikel 3.1.2, onder 2, sub a Bro kan een bestemmingsplan regels bevatten waarvan de uitleg, bij de uitoefening van een daarbij aangegeven bevoegdheid, afhankelijk wordt gesteld van beleidsregels. Hiertoe is in de algemene gebruiksregels een voorwaardelijke verplichting voor parkeerplaatsen opgenomen, waarbij de vraag hoe wordt bepaald of sprake is van voldoende parkeergelegenheid wordt beantwoord in het Parkeerbeleidsplan van de gemeente Waddinxveen. Zoals reeds aangegeven in hoofdstuk 6, dient rekening gehouden te worden met de geluidbelasting ten gevolge van wegverkeerslawaai.

#### **Tuin**

De voor 'Tuin' aangewezen gronden zijn bestemd voor tuinen, behorende bij de op de aangrenzende bestemming gelegen hoofdgebouwen; met de daarbij behorende:

- in- en uitritten;
- parkeervoorzieningen;
- groenvoorzieningen;
- waterlopen en waterpartijen;
- kunstwerken.

Ter plaatse van de aanduiding 'landschapswaarden' mag niet worden gebouwd. Damwanden hoger dan 10cm gemeten vanaf het waterpeil zijn niet toegestaan aan de waterkant.

#### **Waterstaat - Waterkering**

De voor 'Waterstaat - Waterkering' aangewezen gronden zijn, behalve voor de daar voorkomende bestemming(en), mede bestemd voor;

- waterkeringen;
- waterstaatkundige voorzieningen;
- het onderhoud en instandhouding van dijken, kaden, dijksloten en andere voorzieningen ten behoeve van de waterkering;
- watersystemen als fysiek systeem van waterlopen en andere met de waterhuishouding samenhangende voorzieningen.
- Binnen deze bestemming mag niet worden gebouwd.

# **7.3 Geometrische plaatsbepaling / verbeelding**

Voor het verbeelden van de geometrisch bepaalde bestemmingen is een GBKN-ondergrond gebruikt. Dit bestand is opgebouwd in coördinaten in het stelsel van de Rijksdriehoeksmeting, of kortweg Rijksdriehoekscoördinaten (ook wel: RD-coördinaten). Dit zijn de coördinaten die in Nederland worden gebruikt als grondslag voor onder meer geografische aanduidingen, waarbij de exacte locatie van een gebied wordt vastgelegd. In het plan is met behulp van lijnen, coderingen en arceringen aan gronden (en in dit geval ook wateren) een bepaalde bestemming toegekend. Binnen een bestemmingsvlak zijn met aanduidingen nadere regels aangegeven. Op een afdruk van de geometrische plaatsbepaling, de verbeelding, zijn alle bestemmingen en aanduidingen naast elkaar zichtbaar. De gegevens zijn digitaal raadpleegbaar. Via de digitale portal waarop het plan wordt gepubliceerd kan, door te klikken op een bepaalde locatie, de bijbehorende bestemmingsregeling worden opgeroepen.

# **Hoofdstuk 8 Uitvoerbaarheid**

# **8.1 Economische uitvoerbaarheid**

Bij de voorbereiding van een bestemmingsplan dient op grond van artikel 3.1.6 van het Besluit ruimtelijke ordening (Bro) in de plantoelichting minimaal inzicht te worden gegeven in de economische uitvoerbaarheid van het plan. Tevens dient, indien sprake is van ontwikkelingen waarvoor de gemeente redelijkerwijs kosten moet maken, bijvoorbeeld voor de aanleg van voorzieningen van openbaar nut, en de plankosten, deze moeten worden verhaald op de initiatiefnemer c.q. ontwikkelaar. Een en ander dient te worden vastgelegd in privaatrechtelijke overeenkomsten met iedere grondeigenaar. Als er met een grondeigenaar geen overeenkomst is gesloten en het kostenverhaal niet anderszins is verzekerd, dient een exploitatieplan te worden opgesteld welke tegelijkertijd met het bestemmingsplan moet worden vastgesteld.

De initiatiefnemer en de gemeente Waddinxveen gaan een anterieure overeenkomst aan waarin het verplichte kostenverhaal wordt geregeld. Deze overeenkomst wordt gesloten voordat het ontwerpbestemmingsplan ter inzage zal gaan. Het kostenverhaal is hiermee anderszins verzekerd en het opstellen van een exploitatieplan is niet noodzakelijk. Degene die meent schade te lijden door het vaststellen van het bestemmingsplan, kan een verzoek indienen om een tegemoetkoming van de schade (Artikel 6.1 Wro). Eventuele kosten voortkomend uit de planschade zijn in eerdergenoemde overeenkomst meegenomen.

Gezien het bovenstaande wordt de economische uitvoerbaarheid van het plan voldoende gewaarborgd geacht.

# **8.2 Maatschappelijke uitvoerbaarheid**

Met dit bestemmingsplan wordt de herstructurering van het perceel aan de Kanaaldijk mogelijk gemaakt. Het gebied moet na herontwikkeling beter aansluiten op de markt en de kwaliteit van de leefomgeving opwaarderen.

Deze ontwikkeling is passend binnen de ruimtelijk kaders van de gemeente en heeft als uitgangspunt de bestaande ruimte beter in te richten en de kwaliteit van de leefomgeving te beteren. Daarmee wordt verondersteld dat er voldoende draagvlak is. Bovendien is in de bestemmingsplanprocedure de mogelijkheid geboden om zienswijzen in te dienen (zie ook hoofdstuk 9 van deze toelichting).

Alvorens het ontwerpbestemmingsplan ter inzage is gelegd is er door de initiatiefnemer een informatiemoment georganiseerd op 23 november 2019. Ongeveer 30 mensen hebben belangstelling getoond en ook zijn verschillende vragen gesteld door middel van mailcontact. Over het algemeen waren de belangstellenden enthousiast met het horen van de plannen om het perceel te herinrichten en de oude boerderij te behouden.

Gezien het bovenstaande wordt de maatschappelijke uitvoerbaarheid van het plan voldoende gewaarborgd geacht.

# **Hoofdstuk 9 Procedure**

# **9.1 Voorbereidingsfase**

## *Overleg*

Conform ex artikel 3.1.1. van het Bro moeten burgemeester en wethouders bij de voorbereiding van een bestemmingsplan overleg plegen met de besturen van betrokken gemeenten en waterschappen en met de Rijks- en provinciale diensten die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn.

In dit kader is het voorontwerpbestemmingsplan voor advies toegezonden aan onder andere de provincie Zuid-Holland en het Hoogheemraadschap van Schieland en de Krimpenerwaard. De ontvangen overlegreacties zijn indien aanwezig in deze toelichting opgenomen en verwerkt.

# **9.2 Ontwerpfase**

Na afronding van het vooroverleg is de formele bestemmingsplanprocedure gestart. De aanpassingen die volgen uit de overlegreacties zijn verwerkt in het ontwerpbestemmingsplanplan. Ook zijn er enkele ambtshalve aanpassingen doorgevoerd. Het ontwerpbestemmingsplanplan is gedurende zes weken ter inzage gelegd. Bij de terinzagelegging van het ontwerpbestemmingsplan is gelijktijdig een ontwerpbesluit tot vaststelling van hogere waarden ter inzage gelegd. Binnen deze termijn is een ieder in de gelegenheid gesteld schriftelijk en/of mondeling een zienswijze op het plan in te dienen. Ook zijn de stukken met de kennisgeving aan de eerder genoemde diensten en instanties toegezonden (artikel 3:13 Awb), en er is aangegeven waar de (digitale) stukken te vinden zijn (elektronische kennisgeving).

# **9.3 Vaststellingsfase**

Er zijn twee zienswijzen ingediend binnen de termijn van de ter inzage legging. Deze zienswijzen hebben niet geleid tot een aanpassing van het bestemmingsplan. De beantwoording is toegevoegd als bijlage 7 van de toelichting. Burgemeester en wethouders stellen ten slotte het bestemmingsplan vast. Tegen een besluit omtrent vaststelling staat rechtsreeks beroep open bij de Afdeling bestuursrechtspraak van de Raad van State (ABRvS). De termijn om beroep in te dienen bij de ABRvS vangt aan met ingang van de dag nadat het vaststellingsbesluit ter inzage is gelegd.

*bestemmingsplan "Kanaaldijk 6, Waddinxveen" Toelichting vastgesteld*