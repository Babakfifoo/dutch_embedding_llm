# **Bestemmingsplan**

# **"De Groene Loper II – Zoete Kers (gedeeltelijk)"**

#### **Inhoud**

#### **Toelichting**

Bijlagen:

- 1. Aanmeldnotitie vormvrije m.e.r.-beoordeling
- 2. Onderzoek Flora en Fauna
- 3. Aerius berekening

#### **Regels**

Bijlagen:

#### **Verbeelding**  NL.IMRO.0794.1600BP180145-2000

#### **Procedure**

#### **Kennisgeving voorbereiden bestemmingsplan**

Gepubliceerd d.d. : 18 april 2018

#### **Ontwerpbestemmingsplan**

| Gepubliceerd d.d. | : 18 december 2019 |
|-------------------|--------------------|
| Ter inzage d.d.   | : 19 december 2019 |

#### **Vastgesteld bestemmingsplan**

| Vastgesteld raad d.d. | : 14 april 2020 |
|-----------------------|-----------------|
| Ter inzage d.d.       | : 24 april 2020 |
| Beroepstermijn m.i.v. | : 28 april 2020 |

**Bestemmingsplan**

**"De Groene Loper II – Zoete Kers (gedeeltelijk)"**

**TOELICHTING** 

## **1. INLEIDING**

#### **1.1. Aanleiding en doel bestemmingsplan**

In het kader van de actualiseringsplicht van oude bestemmingsplannen is het bestemmingsplan 'De Groene Loper II' recent ter hand genomen. In het gebied gold voorheen het bestemmingsplan "De Groene Loper, eerste herziening" uit 2008, wat een ontwikkelingsplan voor woningbouw was. Een deel van de woonpercelen is inmiddels bebouwd. Voor dat deel bestaat behoefte aan een beheersmatige regeling om de ruimtelijke kwaliteit te waarborgen en voor het nog te ontwikkelen deel werd in bestemmingsplan 'De Groene Loper II' de geldende regeling overgenomen. De oorspronkelijke beoogde ontwikkeling van het gebied wijzigde daarmee als gevolg van de actualisatie niet.

Inmiddels is de gedachte opgekomen, dat voor een deel van het bestemmingsplangebied van het bestemmingsplan 'De Groene Loper II' het wenselijk is om te komen tot een afwijkende invulling hiervan. Het is hiervoor dat dit bestemmingsplan "De Groene Loper II – Zoete Kers (gedeeltelijk)" is opgesteld om voor dat gedeelte van het (nog te ontwikkelen) plangebied te komen tot een bestemmingsplanregeling, waarmee invulling kan worden gegeven aan de actuele ontwikkelingsplannen.

### **1.2. Situering**

De Groene Loper is een woonbuurt in de wijk Warande. Zij is direct gelegen aan het kanaal richting Aarle-Rixtel. Het hele plangebied van de Groene Loper betreft het gebied aan de Kanaaldijk N.W. vanaf de Julianalaan, tot aan het Verliefd Laantje.

Voor het projectmatig gebouwde deel van Ruyschenberg en Arberg, is reeds een planactualisering vastgesteld in 2015. De planherziening van bestemmingsplan 'De Groene Loper II' betrof enkel het plandeel Berlaer waar particuliere percelen zijn gesitueerd en de nog te ontwikkelen zone langs de golfbaan.

Plangebied De Groene Loper II

Het nu aan de orde zijnde bestemmingsplan "De Groene Loper II – Zoete Kers (gedeeltelijk)" betreft het noordelijk gedeelte van plangebied Berlaer. Het betreft het gebied ten zuiden van het Verliefd Laantje en ten noorden van de Zoete kers te Berlaer.

### **1.3. Geldend plan**

Voor het plangebied geldt momenteel het bestemmingsplan De Groene Loper II, vastgesteld door de raad op 30-01-2018. In werking, tevens onherroepelijk vanaf 04-05-2018.

#### **1.4. Opzet plantoelichting**

In hoofdstuk 1 wordt de aanleiding en het doel van dit bestemmingsplan, de ligging van het plangebied en het geldende bestemmingsplan omschreven. Hoofdstuk 2 geeft een ruimtelijke en functionele beschrijving waarbij wordt ingegaan op de ligging, de ontwikkeling en de structuur van het plangebied. In hoofdstuk 3 staat het planologische beleidskader, waarin aandacht uitgaat naar het ruimtelijk-ordeningsbeleid op rijksniveau, provinciaal niveau en gemeentelijk niveau. In hoofdstuk 4 worden de milieuaspecten beschreven met o.a. geluid, luchtkwaliteit, bodem, externe veiligheid en milieuzonering. De overige sectorale aspecten, waaronder water, flora en fauna, archeologie, cultuurhistorie, komen aan bod in hoofdstuk 5.

In hoofdstuk 6 wordt ingegaan op de haalbaarheid van het bestemmingsplan. De juridische opzet van het plan, waaronder de juridische methodiek en een toelichting op de bestemmingen, wordt in hoofdstuk 7 beschreven. In hoofdstuk 8, tenslotte, wordt ingegaan op de procedure van het bestemmingsplantraject en wordt verslag gedaan van het wettelijk vooroverleg en van eventuele zienswijzen in het kader van de wettelijke terinzagelegging

# **2. RUIMTELIJKE BESCHRIJVING PLANGEBIED**

### **2.1. Ligging in groter verband**

Het totale plan van de Groene Loper bestaat uit drie delen, die elk haar eigen ruimtelijke karakteristiek hebben en is gelegen in het noorden van Helmond in het gebied tussen de Kanaaldijk N.W en de Aarle-Rixtelseweg.

Aan de zuidzijde liggen de buurten Zwanenbeemd en Parkweide, die samen met de omgeving van de Aarle-Rixtelseweg aan de westzijde en de golfbaan aan de noordzijde, een hoogwaardig en groen woonmilieu vormen op korte afstand van het centrum.

De plandelen Ruyschenberg' en een deel van 'Arberg' zijn reeds in 2015 van een nieuw actueel bestemmingsplan voorzien, voor zover deze zijn gelegen aan de oostzijde van de Zoete Kers. Het derde gedeelte, waarvoor de recente bestemmingsplan actualisatie is uitgevoerd, betreft Arberg en de Kavels Berlaer.

Het nu aan de orde zijnde "De Groene Loper II – Zoete Kers (gedeeltelijk)" betreft het noordelijk gedeelte van plangebied Arberg. Het betreft het gebied ten zuiden van het Verliefd Laantje en ten noorden van Zoete kers.

#### **2.2. Bestaande (planologische) situatie**

Momenteel is in het plangebied "De Groene Loper II – Zoete Kers (gedeeltelijk)" sprake van braakliggend terrein met de bestemming "bos" en de aanduiding "appartementen".

Plangebied De Groene Loper II – Zoete Kers (gedeeltelijk)

Deze voor "bos" aangewezen gronden zijn bestemd voor bos, bosbouw, bospercelen, behoud, herstel en ontwikkeling van natuurwaarden en landschappelijke waarden en appartementen (gestapelde woningen) binnen woonpercelen ter plaatse van de aanduiding 'appartementen' met bijbehorende gebouwen, bouwwerken geen gebouwen zijnde, tuinen en erven, leidingen, openbare nutsvoorzieningen, water, wateropvang- en infiltratievoorzieningen, parkeervoorzieningen, paden en overige verhardingen.

In de oorspronkelijke opzet van dit plandeel Arberg aan de golfbaanzijde was het de bedoeling dat deze strook werd bebouwd met 3 tot 5 appartementengebouwen. Deze gebouwen dienden minimaal 20 meter uit elkaar te staan, zodat de tussenliggende ruimtes met groen (bos) konden worden aangeplant en zo een landschappelijke verbinding zouden maken van het plangebied Berlaer met de achterliggende golfbaan en het buitengebied.

Een hoofdgebouw mocht met een kap of een platte afdekking worden afgedekt. Op een gebouw grenzend aan, of ten hoogste 20 meter uit, de oostelijke plangrens dan wel uit de bestemmingsgrens van de bestemming 'Natuur' mocht een extra bouwlaag worden gebouwd tot een hoogte van maximaal 6 bouwlagen.

Voor de parkeerplaatsen van de appartementengebouwen dient er minimaal 1 geheel ondergronds of half verdiept te worden gebouwd.

*impressie bestaande verkaveling Berlaer in parkachtige omgeving. de appartementen betreffende de 'blokken' in het noordoosten*

#### **2.3. Ruimtelijke structuur**

Het plandeel Berlaer bestaat uit een woongebied met voornamelijk grote percelen vanaf 1.000 m2 , waarop in een Engelse landhuisstijl, in de afgelopen planperiode vrijstaande woningen zijn gerealiseerd. Het gebied heeft door zijn ruime en groene opzet een parkachtige uitstraling. De erfontslutingswegen in het gebied zijn naar verhouding smal en aan weerszijde voorzien van een groene berm met bomen die het parkachtige karakter benadrukken, ondersteund door bestaand en volwassen boomgroepen groen in de directe omgeving.

Het plandeel "Rand Berlaer", zijnde de strook tussen het gebied Berlaer en de golfbaan was - zoals blijkt uit de onder 2.2. opgenomen bestemmingsregeling - bedoeld voor de realisatie van 3 à 5 appartementen gebouwen.

Om in plaats van appartementen ook grondgebonden woningen te kunnen realiseren is aansluitend op de vaststelling van 'De Groene Loper II' onderhavige bestemmingsplanwijziging opgesteld voor het betreffende plangebied.

Ten noorden van het thans aan de orde zijnde plangebied "Zoete Kers – gedeeltelijk" is sprake van het bestemmingsplan "de Groene Loper I" (vastgesteld 09-07-2015) met de bestemming "bos" met hierbij de dubbelbestemming "waarde-ecologie", waardoor deze gronden naast de voor de andere daar voorkomende bestemming(en) - bos, bosbouw, het behoud, herstel en ontwikkeling van natuurwaarden, waterberging, waterlopen en waterinfiltratie met bijbehorende bouwwerken, geen gebouwen zijnde, groenvoorzieningen, honden uitlaatstroken, fiets- en voetpaden en overige verhardingen, mede bestemd voor het behoud, herstel of duurzame ontwikkeling van ecologische waarden en de aanleg en instandhouding van een natte en/of droge ecologische verbindingszone.

Deze bestemmingen wijzigen niet vanwege het nu voorliggende bestemmingsplan.

*bestemmingsplan "de groene loper I" ten noorden van plangebied*

### **2.4. Nieuwe planinvulling**

#### *Algemeen*

Inmiddels wordt afgezien van ontwikkeling en realisatie van de hiervoor beschreven appartementenblokken en wordt nadrukkelijk voor een woonmilieu gekozen bestaande uit grondgebonden woningen met een villakarakter in aansluiting op het aangrenzende buurten alsmede een dan wel twee appartementengebouwen.

Deze gebouwen dienen in een groen en landschappelijke raamwerk te passen, wat de verbinding in landschap, in zicht en in ecologie legt met het groengebied aan de noordzijde van de woonwijk, het plangebied Berlaer en de overige invullingen van Arberg, de waterpartijen met de twee grote appartementsgebouwen Villa Spaendocck en Villa de Wit.

indicatieve planinvulling grondgebonden woningen

Het raamwerk bestaat uit een afwisseling van bebouwd en onbebouwd. De onbebouwde delen zijn zodanig gepositioneerd, dat de zichtlijnen vanuit de Zoete Kers op (de waterlijn van) het Verliefd Laantje en het achterliggende landschap gewaarborgd zijn. Hier ontstaan de steppingstones van moeras- en oevervegetatie.

De bebouwde ruimtes zijn geconcentreerd in clusters. Tussen de woonbebouwing is sprake van een minimaal te respecteren afstand, welke kan worden ingevuld met gazons en boomgroepen. Bedoeling is om – indien hiertoe wordt gekomen - erfafscheidingen middels natuurlijk groen (haag) vorm te geven.

De afstand tussen de clusters zijn zodanig dat doorzichten gecreëerd kunnen worden. Tussen de clusters ligt gekoppeld aan deze open groene ruimtes de ontsluiting voor de woningen. De groene ruimtes hebben tevens een functie in het duurzaam watersysteem voor De Groene Loper II – Zoete Kers (gedeeltelijk). De groene ruimtes kunnen in hun vorm (bijvoorbeeld wigvormig) spelen met het perspectief van de zichten. Dit is een ontwerpmethodiek die afkomstig is uit de Engelse landschapstijl, en past bij de gekozen beeldkwaliteit.

Binnen de clusters staat de bebouwing minimaal 5 m1 ten opzichte van de Zoete Kers en 4 m1 ten opzichte van de in de groene ruimtes gerealiseerde ontsluiting voor de woningen. De afstand tot de overige perceelgrenzen bedraagt eenmaal minimaal 10 m1 en overigens minimaal 3 m1 .

De Engelse landschapsstijl redeneert duidelijk vanuit de verschillende zijden van het gebouw. De gebouwen zijn van alle kanten bijzonder. Gebouwen aan de zijde van Zoete Kers dienen hun voorzijde naar de Zoete Kers te richten, gebouwen aan de open groene ruimtes hebben hun voorzijde hierop gericht. Gebouwen op de hoeken zijn gericht op zowel de openbare ruimte alsook de groene ruimte. Dit impliceert dat ook de garages en bergingen op de hoeken niet voor de gevel geplaatst kunnen worden. Bijgebouwen van de overige bebouwing staan minimaal 3 m achter voorgevellijn.

Het geheel moet een uitstraling krijgen van Engelse villa's en landshuizen. Tweekappers dienen te worden vormgegeven als ware het een grote villa. Parkeren dient op eigen terrein te worden opgelost op maaiveld of in garages met opstelruimte ervoor ingepast in het groen. Uitgegaan is van 2 parkeerplaatsen per woning.

#### *Appartementen*

In twee delen van het plangebied (ter plaatse van de aanduiding wonen II) kan in plaats van grondgebonden woningen ook worden gekozen voor de realisatie van een appartementengebouw, zoals op onderstaande afbeelding weergegeven :

plandelen waar tevens een appartementsgebouw kan worden gerealiseerd

Deze appartementengebouwen kennen een maximale bouwhoogte van 12 meter, maximaal 3 bouwlagen en worden met een kap afgedekt.

Om de ruimtelijke inpassing te waarborgen dient bij de invulling van de gemeentelijke parkeernorm per gestapelde woning minimaal 1 parkeerplaats geheel ondergronds of half verdiept te worden gerealiseerd en zijn maximaal 2 aanvullende parkeerplaatsen toegestaan op maaiveld. Indien wordt gekozen voor de realisatie van een appartementengebouw zijn grondgebonden woningen ter plaatse van de betreffende functieaanduiding ''specifieke vorm van wonen - wonen II' niet toegestaan.

# **3. PLANOLOGISCHE HOOFDLIJNEN VAN BELEID**

### **3.1. Rijksbeleid**

*3.1.1. Structuurvisie Infrastructuur en Ruimte (SVIR) / Besluit algemene regels ruimtelijke ordening (Barro) / Regeling algemene regels ruimtelijke ordening (Rarro)* 

Het ruimtelijke ordeningsbeleid van het Rijk is vastgelegd in de Structuurvisie Infrastructuur en Ruimte (SVIR) uit 2012. Het motto van de SVIR is: '*Nederland concurrerend, bereikbaar, leefbaar en veilig*'. Dit krijgt vorm in een excellent internationaal vestigingsklimaat, dat ruimte geeft aan regionaal maatwerk, de gebruiker voorop zet, investeringen scherp prioriteert en ruimtelijke ontwikkelingen en infrastructuur met elkaar verbindt. Om dit streven kracht bij te zetten gaat het roer om. Het Rijk brengt de ruimtelijke ordening zo dicht mogelijk bij diegene die het aangaat (burgers en bedrijven), laat het meer over aan gemeenten en provincies ('decentraal, tenzij…') en zorgt ervoor dat de gebruiker centraal komt te staan. Het Rijk beperkt zich nog slechts tot 13 nationale belangen. Buiten die belangen hebben decentrale overheden beleidsvrijheid. Vertrouwen is de basis voor deze nieuwe rolverdeling.

Om de 13 nationale belangen door te laten werken in ruimtelijke plannen van lagere overheden zijn naast de SVIR het Besluit algemene regels ruimtelijke ordening (Barro, 2014) en de Regeling algemene regels ruimtelijke ordening (Rarro, 2014) in werking getreden.

Voor Helmond zijn de volgende aspecten hieruit relevant, in die zin dat ze direct dienen door te werken in bestemmingsplannen en ruimtelijke onderbouwingen:

- vrijwaringszones langs rijksvaarwegen (i.c. Zuid-Willemsvaart);
- tracés van hoogspanningsverbindingen (i.c. door Brandevoort);
- radarverstoringsgebied van vliegbasis Volkel, enkel voor het oprichten van windturbines met een tiphoogte van de wieken van meer dan 114 meter boven de NAP-hoogte van vliegbasis Volkel;
- obstakelbeheergebied van vliegbasis De Peel (i.c. zuidelijk deel gemeente op basis van onderstaande kaart). De maximaal toelaatbare hoogte binnen dit horizontale vlak ligt op 177,1 meter boven de NAP-hoogte van vliegbasis De Peel.

Van bovenstaande beperkingen is enkel het radarverstoringsgebied van toepassing op het plangebied. Hoewel gelegen binnen het radarverstoringsgebied van de vliegbasis Volkel,

worden de toelaatbare hoogtes in dit bestemmingsplan niet overschreden. Het realiseren van woningen past derhalve binnen de SVIR, Barro en Rarro.

#### *3.12. Ladder voor duurzame verstedelijking*

Op 1 oktober 2012 is de Ladder voor duurzame verstedelijking opgenomen in artikel 3.1.6 lid 2 van het Besluit ruimtelijke ordening (Bro). De ladder vormt daarmee een bindend toetsingskader voor alle gemeentelijke bestemmingsplannen, provinciale inpassingsplannen en provinciale ruimtelijke verordeningen.

Per 1 juli 2017 is artikel 3.1.6. lid 2 Bro gewijzigd en komen te luiden als volgt :

*"De toelichting bij een bestemmingsplan dat een nieuwe stedelijke ontwikkeling mogelijk maakt, bevat een beschrijving van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien."*

Uitgangspunt is dat een nieuwe stedelijke ontwikkeling in beginsel in bestaand stedelijk gebied wordt gerealiseerd en dat eerst als dat niet mogelijk is wordt gemotiveerd waarom die ontwikkeling niet in bestaand stedelijk gebied kan worden gerealiseerd. Dit betekent dat alleen bij een ontwikkeling buiten bestaand stedelijk gebied een nadrukkelijke motivering nodig is. De verwachting is dat de Ladder daarmee beter hanteerbaar zal zijn en tot minder onderzoekslasten zal leiden.

De eerste vraag die - ook onder de werking van de nieuwe ladder - aan de orde is, is - op basis van planvergelijking - of het voorliggende bestemmingsplan voorziet in een nieuwe stedelijke ontwikkeling. Hierbij is van belang wat het voorgaande bestemmingsplan reeds aan ruimtelijke mogelijkheden bood en in hoeverre het nieuwe bestemmingsplan hierop een toevoeging of wijziging mogelijk maakt.

In het Bro (artikel 1.1.1, lid 1, onder i) is voor stedelijke ontwikkeling een definitie opgenomen: *"ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen".* 

Als een bestemmingsplan voorziet in functiewijziging en nieuwbouw van een zekere omvang dan is in beginsel sprake van een "stedelijke ontwikkeling" als bedoeld in artikel 1.1.1 lid 1 aanhef en onder i Besluit ruimtelijke ordening (Bro). Consequentie daarvan is dat dan de plantoelichting een verantwoording aan de Ladder moet bevatten (artikel 3.1.6 lid 2 Bro). Zeer kleinschalige bebouwingsmogelijkheden of functiewijzigingen "sec" die niet voorzien in een toename van het ruimtebeslag kwalificeren niet als een stedelijke ontwikkeling. In dat geval hoeft de Ladder niet te worden toegepast.

Vraag is in het kader van onderhavig bestemmingsplan of sprake is van een ruimtelijke ontwikkeling van een woningbouwlocatie. Uit een vergelijking van de mogelijkheden van het voorgaande bestemmingsplan en het onderhavige bestemmingsplan kan worden geconcludeerd, dat ter plaatse de ruimtelijke mogelijkheden op het gebied van woningbouw niet toenemen. Dit bestemmingsplan geeft immers bebouwingsmogelijkheden voor woningbouw welke in de plaats treden van voorheen bestaande (gestapelde) woningbouwmogelijkheden. Per saldo is geen sprake van toevoeging van woningen ten opzichte van hetgeen voorheen in het plangebied planologisch mogelijk was. Aldus kan niet worden gesproken over een stedelijke ontwikkeling als bedoeld in artikel 1.1.1 lid 1 aanhef en onder i Besluit ruimtelijke ordening (Bro). Consequentie daarvan is dat in deze plantoelichting een verantwoording aan de Ladder ex artikel 3.1.6 lid 2 Bro achterwege kan blijven voorzover het betreft woningbouw in dit plangebied

Dit bestemmingsplan past binnen het rijksbeleid.

### **3.2. Provinciaal beleid**

3.2.1. Structuurvisie 2010 - partiële herziening 2014 en Verordening ruimte 2014

Het provinciale ruimtelijk beleid is vastgelegd in de Structuurvisie 2010 - partiële herziening 2014 van de provincie Noord-Brabant en, voor zover er sprake is van een provinciaal belang in de formulering van gemeentelijk beleid, juridisch vertaald in de Verordening ruimte 2014. De belangrijkste opgave hierin voor Noord-Brabant is om stad en land, het mozaïek van Brabant, op een duurzame wijze te ontwikkelen.

Helmond maakt deel uit van het stedelijk netwerk BrabantStad. De provincie ziet deze steden als het brandpunt van verstedelijking. Hier wordt geïnvesteerd in de binnensteden en worden hoogstedelijke functies, zoals bovenregionale voorzieningen, geconcentreerd. Daardoor wordt de centrale positie van de steden versterkt en het draagvlak voor hoogwaardig openbaar vervoer en stedelijke en culturele voorzieningen op peil gehouden. Dat draagt bij aan een hoogwaardig leef- en vestigingsklimaat in Noord-Brabant. Het ruimtelijk beleid van de provincie is voorts gericht op concentratie van verstedelijking, zorgvuldig ruimtegebruik, meer aandacht voor ruimtelijke kwaliteit, betere verknoping van stedelijke ontwikkelingen aan infrastructuur en versterking van de economische kennisclusters.

In de Verordening ruimte 2014 ligt het plangebied binnen de structuur "Bestaand stedelijk gebied, stedelijk concentratiegebied";

*Bestaand stedelijk gebied; stedelijk concentratiegebied* 

Het provinciale beleid is er al decennia lang op gericht om stedelijke ontwikkeling in stedelijke concentratiegebieden te bundelen. Het doel daarvan is om voldoende draagvlak voor de steden als economische en culturele motor te creëren en om het dichtslibben van het landelijk gebied tegen te gaan. Op provinciale schaal betekent dit dat het merendeel van de woningbouw, de bedrijventerreinen, voorzieningen en bijbehorende infrastructuur moet plaatsvinden in of aansluitend op de stedelijke concentratiegebieden. Binnen het bestaand stedelijke gebied is de gemeente in het algemeen vrij om te voorzien in stedelijke ontwikkeling. In dit bestemmingsplan, wordt hier invulling aan gegeven.

Daarnaast zijn er een tweetal algemene ordeningsprincipes waar rekening mee dient te worden gehouden: de zorgplicht voor ruimtelijke kwaliteit en de kwaliteitsverbetering landschap.

- De zorgplicht voor ruimtelijke kwaliteit is gekoppeld aan nieuwe ruimtelijke ontwikkelingen. In onderhavige situatie wordt hieraan voldaan door de wijze van ruimtelijke inpassing. In paragraaf 2.4 wordt uitgelegd hoe dit vorm krijgt.
- In de Verordening ruimte is voorts bepaald dat iedere nieuwe ruimtelijke ontwikkeling in het buitengebied bijdraagt aan kwaliteitsverbetering van het landschap. De gemeente Helmond heeft dit uitgewerkt in de Beleidsregel Kwaliteitsverbetering Landschap Helmond 2015 (BKL). Het plangebied valt niet binnen het werkingsgebied van deze beleidsregel. Een verplichting in het kader van de kwaliteitsverbetering landschap is daarmee niet aan de orde.

#### Natuur Netwerk Brabant

Het plangebied valt niet binnen het Natuur Netwerk Brabant (NNB, voorheen Ecologische Hoofdstructuur, EHS).

#### **3.3. Gemeentelijk beleid**

#### 3.3.1. *Structuurvisie Helmond 2030*

In de begin 2014 vastgestelde Structuurvisie Helmond 2030 is de gewenste ruimtelijke ontwikkeling van Helmond voor de periode 2014-2030 vastgelegd. Deze structuurvisie is geen blauwdrukplan met een vast omlijnde koers, maar juist een flexibel meebewegend beleidskader dat beter toegerust lijkt op de snel veranderende (ruimtelijke) behoeften en opgaven van deze tijd. De structuurvisie gaat veel minder dan voorheen uit van een lagenbenadering. In plaats daarvan is de structuurvisie opgebouwd rond een achttal ruimtelijk relevante thema's die in samenhang het 'Ruimtelijk perspectief Helmond 2030 vormen'.

Het plangebied is in de structuurvisie aangeduid als woongebied in ontwikkeling (Groene Loper). Deze aanduiding heeft te maken met het feit dat een groot deel van de woningbouwmogelijkheden binnen dit gebied nog niet is ingevuld. Met het verfijnen van de nog niet gerealiseerde woningbouwmogelijkheden blijft deze beleidsambitie gewaarborgd. Dit biedt de mogelijkheid om deze woningbouwlocatie verder in te vullen en af te ronden.

Dit bestemmingsplan past binnen het ruimtelijk beleid voor de projectlocatie als omschreven in de Structuurvisie Helmond 2030.

#### *3.3.2. Handhavingsbeleid*

Een bestemmingsplan is voor de gemeente een belangrijk instrument om haar ruimtelijk beleid vorm te geven. Door middel van een combinatie van positieve bestemmingen en het uitsluiten van bepaalde activiteiten en functies kan sturing plaatsvinden van gewenste en ongewenste ontwikkelingen. Een belangrijk aspect hierbij is de handhaving en het toezicht op de naleving van het bestemmingsplan. Deze handhaving is van cruciaal belang om de in het plan opgenomen ruimtelijke kwaliteiten ook op langere termijn daadwerkelijk te kunnen vasthouden. Daarnaast is de handhaving van belang uit een oogpunt van rechtszekerheid: alle bewoners en gebruikers dienen door de gemeente op eenzelfde wijze daadwerkelijk aan het plan te worden gehouden.

Om op een goede manier inhoud te geven aan het begrip handhaving is formulering van een handhavingsbeleid een vereiste. De handhavingsstrategie van de gemeente Helmond is opgenomen in de door de gemeenteraad vastgestelde beleidsnota 'Handhavingsbeleid gemeente Helmond (vlindernota 2)'. Deze strategie bevat het handhavingsbeleid voor de langere termijn en hierin zijn de visie op en de uitgangspunten voor handhaving vastgelegd. Als basis uitgangspunt hanteert de gemeente Helmond de Provinciale handhavingsstrategie: 'Zó handhaven wij in Brabant' (2011). De strategie wordt jaarlijks uitgewerkt in een handhavings(uitvoerings)programma, waarin wordt aangegeven welke handhavingsactiviteiten het komende jaar worden uitgevoerd op het gebied van bouwen en gebruik, openbare orde en horeca, openbare ruimte, natuur en landschap, milieu en samenleving. Daarmee wordt uitvoering gegeven aan de verplichting van artikel 7.3 van het Besluit Omgevingsrecht (Bor) om voor de handhavingstaken gerelateerd aan de Wet algemene bepalingen omgevingsrecht (Wabo) jaarlijks een uitvoeringsprogramma te maken. Ook wordt jaarlijks achteraf via een jaarverslag verantwoording afgelegd.

In het handhavingsbeleid van de gemeente Helmond wordt programmatisch handhaven voorgestaan. Programmatisch handhaven is het bewust voeren van een handhavingsbeleid. Dat vereist het maken van keuzes waar het accent in de handhavingsinspanning wordt gelegd en welke handhavingstaken een lagere prioriteit krijgen. Per taakveld is aangegeven welke basistaken zullen worden uitgevoerd en aan welke bestuurlijke thema's extra prioriteit wordt gegeven.

De gemeente Helmond wil door het inzetten van de juiste instrumenten het nalevinggedrag bij burgers en bedrijven verbeteren. Daarnaast wordt ingezet op het voorkomen en beëindigen van onveilige situaties. Tenslotte dient gestreefd te worden naar eenduidigheid in regelgeving. Regels die tevens helder, toetsbaar en handhaafbaar zijn. Gelet op dit beleid wordt tegen alle illegale situaties overeenkomstig de in het beleid vastgestelde prioritering, handhavend opgetreden.

#### *3.3.3. Wonen*

Het beleid op het gebied van het Wonen in Helmond is vastgelegd in de Woonvisie Helmond 2016-2020. Het daarin opgenomen woningbouwprogramma geeft mogelijkheden voor een bruto productie van 2.750 woningen voor de periode 2015-2020. Dit is inclusief vervanging in verband met sloop. De beschikbare bouwcapaciteit aan appartementen omvat een kleine 1.000 woningen en is daarmee hoger dan het programma mogelijk acht. In dit aantal is rekening gehouden met de bouw van de 5 appartementengebouwen in Berlaer.

Helmond heeft jarenlang nauwelijks vraag gekend naar appartementen, terwijl het zoals hiervoor gemeld over een niet gering aanbod aan plancapaciteit voor dit soort woningen beschikte.

Inmiddels is ook Helmond uit de crisis en trekt de vraag naar woningen in zijn algemeenheid fors aan. Ook de vraag naar appartementen neemt toe. Hierbij moet wel een onderscheid gemaakt worden in koop- en huurappartementen en in prijsklasse. Appartementen in de sociale huur zijn gezien hun betaalbaarheid in trek. Daarnaast zullen appartementen in de middenhuur (€710-900) als gevolg van het rijksbeleid, waarbij de sociale huur alleen toegankelijk is voor de laagste inkomensgroepen, meer aftrek vinden. Er is wel vraag naar koopappartementen, maar deze is niet groot. Bij koopappartementen luistert de prijskwaliteitverhouding zeer nauw. Zie bijvoorbeeld Villa Spaendonck en Villa de Wit: duur, maar ook hoogwaardige kwaliteit.

De plannen om drie van de geplande 5 appartementenblokken in de rand van Berlaer te wijzigen in grondgebonden woningen passen uitstekend bij de behoefte, zoals deze zich in Helmond momenteel voordoet. De doelgroep voor de appartementen-villa zal vooral gezocht moeten worden in oudere bewoners uit de achterliggende wijk Warande: senioren met een hoger inkomen, die iets kleiner en gelijkvloers, maar wel met de nodige luxe, willen gaan wonen. Dit kan zowel in het duurdere koop- als huursegment. Voor de grondgebonden woningen (mits vrijstaand of 2 onder 1 kap) lijkt in de huidige marktsituatie een prijs van €300.000 - €500.000 haalbaar. Deze wijziging zal geen problemen opleveren in het kader van de afspraken, die in het Stedelijk Gebied Eindhoven over woningbouwlocaties zijn gemaakt. Het betreft een bestaande transformatielocatie, die in aantal woningen wordt verminderd. Wat in dit kader wel van groot belang is, is dat hoge kwaliteit wordt geëist (voldoen aan de "Brainport Principles").

Zoals gebruikelijk moeten nieuwbouwwoningen voldoen aan de door Helmond vastgestelde eisen met betrekking tot duurzaamheid en GPR-gebouw. Deze zijn als volgt:

#### *GPR-gebouw®*

1 januari 2015 is het programma GPR gebouw® (versie 4.3) ingevoerd binnen de gemeente Helmond. GPR Gebouw® staat voor Gemeentelijke Praktijk Richtlijn en is hét hulpmiddel voor het maken van duurzaamheidkeuzes bij nieuwbouw en renovatie van woningen, utilitaire gebouwen en scholen. GPR Gebouw® is een praktisch en gebruiksvriendelijk programma om plankwaliteit en milieubelasting van een project in samenhang te optimaliseren.

Daarbij spelen 5 modules een rol:

- Energie
- Milieu
- Gezondheid
- Toekomstwaarde
- Gebruikskwaliteit

(waaronder bezoek, - en aanpasbaarheid en Politiekeurmerk Veilig Wonen)

De prestaties worden uitgedrukt in rapportcijfers. Hierbij behaal je een 7 als je bouwt volgens het Bouwbesluit. Het streven naar maximale duurzaamheid wordt vertaald in een score van 10.

GPR gebouw bevat een breed scala aan eisen vanuit verschillende terreinen zodat een woning met een hoge score een woning met veel kwaliteit is.

Per raadsbesluit is vastgelegd dat voor wat betreft de module energie deze op een score van 7,5 moet uitkomen, de module gebruikskwaliteit is vastgelegd op een 8,5. Terwijl overall op de 3 overgebleven modulus altijd gestreefd moet worden naar een gemiddelde van 7.

Binnen dit kader bestaat voor de ontwikkelaar enige ruimte/flexibiliteit om de kwaliteitseisen in te vullen.

#### *Energielabel*

Het energielabel voor de nieuwbouw is op 1 januari 2013 ingevoerd. Binnen het energielabel wordt de oplevertoets een verplicht onderdeel. Hiermee wordt gecontroleerd of de waarde uit de EPC-berekening van de omgevingsvergunning daadwerkelijk is gerealiseerd.

Tevens wordt ingezet op het gebruik van duurzame energie volgens het principe van de trias energetica. De gemeente Helmond volgt hierin het rijksbeleid en het Europees beleid en past dit ook toe.

### **4. MILIEUASPECTEN**

#### **4.1. Inleiding**

Ruimtelijke Ordening en Milieubeleid hebben de zorg voor de kwaliteit van de leefomgeving als gemeenschappelijke doelstelling. Alleen in een zorgvuldig afwegingsproces kan een optimale afstemming plaatsvinden tussen aan gebieden toegekende functies en het veilig stellen van een beschermingsniveau van het leefmilieu. Bestaande en nieuwe bestemmingen in een gebied zijn niet altijd op voorhand verenigbaar. Milieudoelstellingen en randvoorwaarden worden daarom integraal en vanaf een zo vroeg mogelijk stadium in het ruimtelijke planvormingsproces meegewogen, zodat het gebruik van de schaars beschikbare ruimte niet leidt tot conflictsituaties.

Naast een ruimtelijke invalshoek zijn er ook kwalitatieve aspecten die een rol spelen. De duurzame ontwikkeling van de stad Helmond is een belangrijk uitgangspunt dat zijn doorwerking heeft in meerdere beleidsterreinen. In dit verband is duurzaamheid op te vatten als: "hoe is een plangebied te beheren of te ontwikkelen, zodat het ook door latere generaties optimaal kan worden benut".

In het hiernavolgende komen de volgende milieuaspecten aan de orde die een rol spelen bij het onderhavige bestemmingsplan :

- m.e.r.-(beoordelings)plicht;
- externe veiligheid;
- geluidhinder;
- luchtkwaliteit;
- bedrijven en milieuzonering;
- bodemkwaliteit.

#### **4.2. Milieueffectrapportage**

De m.e.r.-regelgeving is opgenomen in de Wet milieubeheer, het Besluit milieueffectrapportage en Europese richtlijnen. De regelgeving is erop gericht het milieu een volwaardige plaats in besluitvormingsprocessen te geven.

Uit de uitspraak van het Europese Hof van 15 oktober 2009 volgt dat de omvang van een project voor een gemeente niet het enige criterium mag zijn om wel of geen m.e.r.- (beoordeling) uit te voeren. Ook als een project onder de drempelwaarde zit, kan ook een kleiner project belangrijke nadelige milieugevolgen hebben.

Een m.e.r.-beoordeling is een toets van het bevoegd gezag om te beoordelen of dit laatste het geval is. Om te bepalen of een m.e.r.-beoordeling noodzakelijk is, dient dus primair bepaald te worden of de ontwikkeling de drempelwaarden uit lijst D van het Besluit m.e.r. overschrijdt, of de ontwikkeling in een kwetsbaar gebied ligt en of er belangrijke milieugevolgen zijn.

Ook als een project onder de drempelwaarde uit lijst D zit, kan een project belangrijke nadelige gevolgen hebben, als het bijvoorbeeld in of nabij een gevoelig natuurgebied ligt. Gemeenten en provincies moeten daarom vanaf 1 april 2011 ook bij kleine bouwprojecten beoordelen of een m.e.r.-beoordeling nodig is. Achterliggende gedachte hierbij is dat ook kleine projecten het milieu relatief zwaar kunnen belasten en ook bij kleine projecten van geval tot geval moet worden beoordeeld of een m.e.r. nodig is.

Op 16 mei 2017 is de Implementatiewet 'herziening m.e.r.-richtlijn' in werking getreden. Met deze wet wordt de herziene Europese m.e.r.-richtlijn in Nederlandse wetgeving vertaald. Op basis van deze wetgeving worden voor de vormvrije m.e.r.-beoordeling enkele procedurele vereisten uit de Wet milieubeheer van toepassing. Dit betekent dat de initiatiefnemer voortaan een melding moet doen van het voornemen om een activiteit uit te voeren die beneden de drempelwaarde van de D-lijst van het Besluit m.e.r. blijven. De wijziging van het Besluit m.e.r. is op 7 juli 2017 in werking getreden. Waar tot de wetswijziging het voor activiteiten die onder de drempelwaarde uit de D-lijst bleven geen besluit nodig was voor de m.e.r. (vormvrij), moet nu voor elke activiteit een vormvrije m.e.r.-beoordeling worden gemaakt, en er moet daarop worden besloten. Met de wijziging is een aparte procedure nodig geworden die voorafgaand aan de behandeling moet plaatsvinden. Deze vormvrije m.e.r.-beoordeling kan uiteindelijk tot twee conclusies leiden:

- belangrijke nadelige milieugevolgen zijn uitgesloten: er is geen m.e.r.(-beoordeling) noodzakelijk;
- belangrijke nadelige gevolgen voor het milieu zijn niet uitgesloten: er moet een m.e.r. beoordeling plaatsvinden of er kan direct worden gekozen voor m.e.r.

De voorliggende ontwikkeling is qua aard en omvang niet te vergelijken met de projecten die in lijst C 'Activiteiten, plannen en besluiten, ten aanzien waarvan het maken van een milieueffectrapportage verplicht is' zijn opgesomd. In de drempelwaardenlijst wordt onder het geval D11.2 genoemd: de aanleg, wijziging of uitbreiding van een stedelijk ontwikkelingsproject met inbegrip van de bouw van winkelcentra of parkeerterreinen. In gevallen waarin de activiteit betrekking heeft :

- een oppervlakte van 100 hectare of meer,
- een aaneengesloten gebied en 2000 of meer woningen omvat, of
- een bedrijfsvloeroppervlakte van 200.000 m² of meer.

Het realiseren van woningen valt onder een stedelijke ontwikkeling zoals bedoeld in categorie D11.2 van het Besluit m.e.r. Het in de bestemmingsplan aan de orde zijnde aantal woningen ligt echter ruim onder de drempelwaarde van 2.000 woningen. De voorgestane ontwikkeling binnen het plangebied past aldus ruimschoots binnen de genoemde drempelwaarden. Op grond daarvan is dus geen m.e.r. beoordeling nodig.

Dit bestemmingsplan betreft een actualisatie waarin bestaande planologische mogelijkheden tot woningbouw (appartementen) worden verfijnd (deels appartementen en deels grondgebonden woningen) c.q. beperkt. Van de bestaande plancapaciteit is nog niet alles gerealiseerd.

Uit de recente m.e.r.-toetsing als onderdeel van het conserverend bestemmingsplan " De Groene Loper II" bleek :

- *1. Gezien de aard, omvang en locatie van het voornemen en de afstand en effectbereik ten opzichte van het dichtstbijzijnde Natura 2000-gebied (circa 7,5 kilometer van Strabrechtse Heide), is aannemelijk dat significant negatieve effecten van 18 storingsfactoren op voorhand zijn uit te sluiten. Vanwege het effectbereik en de overbelaste situatie, is dit niet het geval voor de stikstofdepositie als gevolg van het voornemen. Dit dient te worden aangetoond met een stikstofdepositieberekening in Aerius Calculator van het projecteffect. Voor het planeffect van deze nog te realiseren woningen en appartementen is een stikstofdepositieberekening uitgevoerd door de Omgevingsdienst Zuidoost Brabant met kenmerk: RuD46mP31a4D (25 juli 2017). Uit deze berekening blijkt dat het planeffect van de nog te realiseren bouwcapaciteit is kleiner dan 0,05 mol N/ha/jaar en heeft geen invloed op de dichtstbijzijnde Natura-2000 gebieden en de stikstofdepositie op deze gebieden (< 0,00 mol/ha/jr op de dichtstbijzijnde*
*Natura-2000 gebieden volgens de AERIUS-calculator). Dit betekent dat het bestemmingsplan uitvoerbaar is en dat er geen passende beoordeling hoeft te worden opgesteld in het kader van artikel 2.8 van de Wet natuurbescherming.* 

- *2. Het bestemmingsplan heeft geen betrekking op gevallen van activiteiten genoemd in de eerste/tweede kolom van de Bijlage behorende bij het Besluit milieueffectrapportage (onderdeel C of D) waarvoor bij de vaststelling van een ruimtelijk plan (kolom 3 van het Besluit milieueffectrapportage) een m.e.r.-plicht of een m.e.r.-beoordelingsplicht bestaat.*
- *3. Aldus is er geen sprake van een zogenaamd kaderstellend plan waarvoor een milieueffectrapport moet worden opgesteld op basis van artikel 7.2, tweede lid van de Wet milieubeheer.*
- *4. Omdat het plan niet voorziet in een uitbreiding/wijziging van een activiteit genoemd in categorie D van de bijlage van het Besluit milieueffectrapportage is, op grond van het bepaalde in artikel 2, lid 5, aanhef en onder b van het Besluit milieueffectrapportage, de noodzaak voor een vormvrije m.e.r.-beoordeling evenmin aan de orde.*

Ook voor het onderhavige bestemmingsplan is een vormvrije m.e.r.-beoordeling uitgevoerd, welke als **bijlage 1** bij de toelichting wordt opgenomen. Uit deze beoordeling volgt dat negatieve effecten voor het milieu zijn uit te sluiten. De beslissing op de vormvrije m.e.r. beoordeling is voorafgaand aan het vrijgeven van het ontwerpbestemmingsplan genomen.

### **4.3. Externe veiligheid**

Het algemene Rijksbeleid voor externe veiligheid is gericht op het beperken en beheersen van risico's voor de omgeving vanwege:

- het gebruik, de opslag en de productie van gevaarlijke stoffen door bedrijven (inrichtingen);
- het transport van gevaarlijke stoffen (openbare wegen, waterwegen, spoorwegen en buisleidingen).
- het gebruik van luchthavens.

Dat gebeurt o.a. door te voorkomen dat te dicht bij gevoelige bestemmingen activiteiten met gevaarlijke stoffen plaatsvinden, door de zelfredzaamheid te bevorderen en door de calamiteitenbestrijding te optimaliseren.

Het wettelijk kader voor risicovolle bedrijven is onder andere vastgelegd in het Besluit externe veiligheid inrichtingen (Bevi) en voor het transport van gevaarlijke stoffen in de "Wet basisnet". Het Basisnet verhoogt de veiligheid van mensen die wonen of werken in de buurt van rijks-infrastructuur (spoor, weg en water) waarover gevaarlijke stoffen worden vervoerd. In de Wet basisnet wordt een afweging gemaakt tussen ruimtelijke, vervoers- en veiligheidsbelangen. Op die manier wil het kabinet het vervoer van gevaarlijke stoffen zo duurzaam mogelijk maken en duidelijkheid bieden over de consequenties van dit vervoer. Om het Basisnet wettelijk te verankeren is het Besluit externe veiligheid transportroutes (Bevt) opgesteld en de Wet vervoer gevaarlijke stoffen (Wvgs) aangepast.

Het beleid voor buisleidingen is opgenomen in het Besluit externe veiligheid buisleidingen (Bevb).

De gemeenteraad van Helmond heeft op 10 januari 2012 de Milieuvisie Helmond 2025 "Duurzaam op weg" vastgesteld. Daarin is onder meer het onderdeel externe veiligheid ondergebracht. In de Milieuvisie is hierbij onder andere aangegeven dat risicovolle situaties worden voorkomen en dat bij ruimtelijke ontwikkeling externe veiligheid tijdig wordt betrokken.

#### *Conclusie*

Er zijn in en direct nabij het plangebied geen stationaire of mobiele risicobronnen aanwezig die effecten hebben op de externe veiligheidssituatie. Het plan zelf maakt de vestiging van risicovolle bedrijven – of overige bedrijven waarvoor veiligheidsafstanden gelden – niet mogelijk.

Vanuit de externe veiligheid is geen sprake van beperkingen voor dit plan.

#### **4.4. Geluidhinder**

De Wet geluidhinder bepaalt dat sommige wegen, spoorwegen en industrieterreinen een (geluids)zone hebben. Het plangebied ligt gedeeltelijk binnen de zone van één weg: de Kanaaldijk NW, met binnen de bebouwde kom een zone van 200 meter aan weerszijden van de weg. De overige wegen in en om het plangebied kennen een 30-km-regime. Dit regime zorgt ervoor dat ze van rechtswege geen zone hebben.

Het plangebied bevindt zich niet binnen de zones van een spoorweg of bedrijventerrein.

Als voor een gebied binnen een zone een nieuwe geluidgevoelige bestemming mogelijk wordt gemaakt, of als een nieuwe weg, een nieuwe spoorweg of bepaalde industrieterreinen mogelijk worden gemaakt, moeten deze nieuwe ontwikkelingen worden getoetst aan de eisen op geluidgebied die de Wet geluidhinder stelt. Om te bezien of dat het geval is, moet een akoestisch onderzoek worden uitgevoerd.

Omdat in het onderhavige plan echter geen nieuwe geluidgevoelige bestemmingen planologisch mogelijk worden gemaakt of nieuwe wegen, spoorwegen of industrieterreinen worden aangelegd (actualisatie bestemmingsplan), is een akoestisch onderzoek niet noodzakelijk en hoeft geen toetsing aan de Wet geluidhinder plaats te vinden.

In het kader van het oorspronkelijke bestemmingsplan "De Groene Loper" zijn voor dit plandeel hogere waarden voor de geluidbelasting vastgesteld voor het oostelijk deel van de woonbestemming ten gevolge van het verkeer op de Kanaaldijk NW. Voor dit bestemmingsplan wordt hieromtrent geen nieuwe berekening gemaakt. Bij de verdere invulling (woningbouwontwikkelingen) van het plan dient rekening te worden gehouden met de vastgestelde hogere waarden

De geluidwering van de woningen moet voldoen aan de eisen volgens het Bouwbesluit.

#### **4.5. Luchtkwaliteit**

In de Wet Milieubeheer zijn grenswaarden opgenomen voor de stoffen zwaveldioxide, stikstofdioxide, stikstofoxiden, zwevende deeltjes (fijn stof), lood, koolmonoxide en benzeen. De grenswaarden voor deze stoffen worden in Helmond nergens overschreden.

Tegelijk met het stellen van eisen in de Wet Milieubeheer is het Besluit niet in betekenende mate bijdragen van toepassing op nieuwbouwplannen. De wet maakt onderscheid tussen ruimtelijke projecten die in betekenende mate bijdragen aan de luchtvervuiling en projecten die daaraan niet in betekenende mate bijdragen. Het besluit regelt de grens daartussen. Ontwikkelingen die niet in betekenende mate bijdragen hoeven niet meer te worden getoetst aan de grenswaarden.

In het Besluit niet in betekenende mate bijdragen (NIBM) is een lijst met categorieën van gevallen (inrichtingen, kantoor- en woningbouwlocaties) opgenomen die niet in betekenende mate bijdragen aan de luchtverontreiniging. Deze gevallen kunnen zonder toetsing aan de grenswaarden voor het aspect luchtkwaliteit uitgevoerd worden. Met betrekking tot woningbouw geldt de normering van maximaal 3000 woningen (netto) bij minimaal 2 ontsluitingswegen met een gelijkmatige verkeersverdeling of 1500 woningen (netto) bij minimaal 1 ontsluitingsweg. Met dit bestemmingsplan wordt hieraan voldaan.

#### *Conclusie*

De grenswaarden voor luchtvervuilende stoffen worden ter hoogte van de Groene Loper niet overschreden. De invulling van het plangebied valt onder de regeling NIBM. Het bestemmingsplan kent geen beperkingen ten aanzien van het aspect luchtkwaliteit.

### **4.6. Bedrijven en milieuzonering**

Een bedrijf kan hinder veroorzaken naar zijn omgeving, maar ook (onomkeerbare) schade toebrengen aan het milieu. Bedrijvigheid is daarom gebonden aan regels op grond van de Wet milieubeheer en de Wet algemene bepalingen omgevingsrecht.

Voor de meeste bedrijven gelden de algemene regels van het Besluit algemene regels voor inrichtingen milieubeheer (Activiteitenbesluit). Deze regels zijn in het algemeen toereikend om overlast naar de woonomgeving tot een aanvaardbaar niveau te beperken. Het besluit biedt ook de mogelijkheid tot het stellen van maatwerkvoorschriften om de vergunningssituatie beter af te stemmen op de plaatselijke situatie. Voor een beperkt aantal potentieel meer milieuhinderlijke bedrijven geldt naast een deel van de regels van het Activiteitenbesluit een vergunningplicht. De voorschriften in de vergunningen zijn mede geënt op de omgeving waarin het bedrijf is gelegen.

De mogelijke hinder van bedrijven bestaat vooral uit geluidsoverlast, luchtverontreiniging (geur en stof) en gevaar. Maar ook specifieke hinder kan door middel van voorschriften en/of afstandsbepalingen worden tegengegaan.

#### *Bestaande en/of nieuwe bedrijven*

Binnen het plangebied en in de directe omgeving ervan zijn geen bedrijven gevestigd. Op korte afstand van het plangebied is wel Golfclub Overbrug gelegen. De golfclub is een inrichting type B in het kader van het Activiteitenbesluit. De regels van dit besluit zijn toereikend om eventuele overlast ter plaatse van woningen in het plangebied tot een aanvaardbaar niveau te beperken. Dit wordt bevestigd door de richtafstand in de VNG brochure bedrijven en milieuzonering waarin een golfbaan aangemerkt is als milieucategorie 1 met een grootste afstand van 10 meter.

Het bestemmingsplan voorziet niet in de vestiging van nieuwe bedrijven.

#### *Conclusie*

Het aspect bedrijven en milieuzonering vormt geen belemmering voor het plan.

#### **4.7. Bodemkwaliteit**

Volgens de bodemkwaliteitskaart van de gemeente Helmond voldoet de algemene bodemkwaliteit op de onverdachte/onbelaste delen van het plangebied aan de bodemkwaliteitsklasse Wonen of ligt er schone grond. Op de delen van het plangebied waar het gebruik in het verleden tot bodembelasting kon leiden (voormalig Kappa-bedrijfsterrein), is waar nodig voorafgaand aan de herinrichting tot de huidige situatie reeds een functiegerichte bodemsanering uitgevoerd.

Bij genoemde bodemsanering is de bovengrond minimaal geschikt gemaakt is voor de functie Wonen met tuin. In de ondergrond kan plaatselijk nog wel sterke bodemverontreiniging voorkomen. Het gaat dan om de diffuus verontreinigde stedelijke ophooglaag die in een groot gebied langs de Zuid-Willemsvaart voorkomt en om lokale restverontreinigingen van beperkte omvang die na de uitgevoerde bodemsanering zijn achtergebleven in de ondergrond van de openbare ruimte. Deze verontreinigingen vormen bij het normale gebruik geen risico voor de volksgezondheid of het milieu (beschikking Wet bodembescherming, college van B&W van Helmond, kenmerk 1007802319 Mi/MN, 26-11- 2010).

Het Nederlandse milieurecht bevat verder voldoende waarborgen voor een veilige bodemgebruik. Onderdeel van de aanvraag van een omgevingsvergunning voor het onderdeel bouwen is een onderzoek naar de bodemkwaliteit en de Wet bodembescherming bevat een onderzoekplicht voor het uitvoeren van werkzaamheden in (potentieel) verontreinigde grond. Mocht het dus noodzakelijk zijn op of in de verontreinigde bodem werken uit te voeren, dan kan het bevoegde gezag zo nodig zorgen dat daarvoor milieumaatregelen getroffen worden.

#### *Conclusie*

De bodemkwaliteit in het plangebied past bij het huidige en beoogde gebruik.

## **5. SECTORALE ASPECTEN**

#### **5.1 Waterparagraaf**

#### **5.1.1 Beleidsaspecten**

#### **Rijksbeleid**

#### Deltaprogramma Ruimtelijke Adaptatie

De relevante beleidsontwikkelingen op het gebied van water worden bij het Rijk opgenomen in het Deltaprogramma. Hierin is voor verschillende thema's beschreven wat het beleid is en hoe het Rijk dat in overleg met overige partners wil gaan bereiken. Het Deltaprogramma bestaat uit verschillende onderwerpen op het gebied van water. Voor ruimtelijke ontwikkelingen is het Deltaprogramma Ruimtelijke Adaptatie het meest relevant, omdat hierin de consequenties van de klimaatontwikkelingen voor Nederland zijn opgenomen, evenals de maatregelen die we moeten nemen om 'klimaatadaptief' te worden. Een deel van deze maatregelen zal ruimtelijke impact hebben.

Met 'klimaatadaptief' wordt bedoeld: het klimaatrobuust en klimaatbestendig inrichten van Nederland, gegeven de klimaatontwikkelingen die op ons afkomen. Op basis van de internationale en nationale klimaatmodellen is de verwachting dat het weer in Nederland extremer gaat worden. Dat betekent: meer hevige regenbuien (veel neerslag in korte tijd) en langere periodes met droogte en hitte. Dit heeft consequenties voor de leefbaarheid in steden en dorpen en voor bijna alle (economische) sectoren in Nederland.

Met het nemen van klimaatrobuuste maatregelen wordt ingespeeld op deze veranderingen waarmee we steden en dorpen leefbaar houden en (economische) schade door wateroverlast, droogte en hitte beperken.

#### **Provinciaal beleid**

Provinciaal Milieu- en Waterplan 2016-2021 (PMWP 2016-2021)

Het PMWP bevat het strategische milieu- en waterbeleid van de provincie Noord-Brabant voor de periode 2016-2021. Daarnaast is voor het waterdomein ook toetsingskader voor de taakuitoefening van lagere overheden op het gebied van water, met name voor waterschappen.

De beleidsdoelen zijn ondergebracht in drie integrale thema's: gezonde fysieke leefomgeving, veilige fysieke leefomgeving en groene groei.

De verschillende wateronderwerpen zijn ondergebracht bij deze drie integrale thema's. Deze onderwerpen zijn:

- voldoende en schoon water voor mens, dier en plant
- aanvaardbare risico's vanuit hoogwater
- duurzame zoetwatervoorziening

Belangrijke thema's hierbij zijn de verbetering van de waterkwaliteit, de verdrogingsbestrijding en een meer natuurlijke inrichting van de watersystemen (waaronder beekherstel en de aanleg van ecologische verbindingszones). Ook vanuit het provinciale beleid is steeds meer aandacht voor een klimaatbestendige stedelijke en landelijke ontwikkeling.

Het PMWP fungeert voor een aantal ruimtelijk relevante wateronderwerpen tevens als structuurvisie.

#### **Beleid Waterschap**

#### *Waterbeheerplan waterschap Aa en Maas 2016-2021*

Het waterbeheerplan van waterschap Aa en Maas is in afstemming met het PMWP 2016- 2021 tot stand gekomen. In het Waterbeheerplan van het waterschap wordt het PMWP verder uitgewerkt en geconcretiseerd. Het waterbeheerplan is opgedeeld in een aantal waterthema's, waarvoor doelen en ambities zijn opgesteld. Deze thema's zijn:

- Zorgen voor een veilig en bewoonbaar beheergebied. Dit wordt bereikt door toepassing van drie pijlers: preventie, duurzame ruimtelijke planning en een accurate rampenbeheersing. In onze regio valt de aanleg en inrichting van regionale waterbergingsgebieden en het voldoen aan de stedelijke wateropgave onder dit thema.
- Zorgen voor voldoende water en een robuust watersysteem. De inrichting en het beheer van het watersysteem worden afgestemd op de aanwezige functies en de watervraag van deze functies.
- Zorgen voor gezond en natuurlijk water: hieronder vallen onder andere inrichtingsmaatregelen aan watersystemen en verbetering van de waterkwaliteit.
- Zorgen voor schoonwater: Hieronder vallen de bevoegdheden van het waterschap op grond van de Waterwet (eisen aan kwaliteit van lozingen op oppervlaktewater), evenals de zuiveringstaak van het waterschap.

In aanvulling daarop is ook het waterschap bezig het Deltaprogramma Ruimtelijke Adaptatie te vertalen naar haar eigen beleid

#### *Keur waterschap Brabantse Delta/De Dommel/Aa en Maas 2015*

De "*Keur waterschap Brabantse Delta/De Dommel/Aa en Maas 2015.*" bevat regels met daarin verboden en verplichtingen ten aanzien van oppervlaktewater en grondwater die gelden voor iedereen die woont of werkt binnen het gebied van Waterschap Aa en Maas.

Hierin wordt het beheer en het onderhoud van watergangen geregeld (bijvoorbeeld betreffende onderhoudsstroken) en is aangegeven wanneer een vergunning of algemene regels van toepassing zijn voor ingrepen in de waterhuishouding. Verder zijn er beleidsregels voor het beschermingsbeleid van gebieden.

Hierbij wordt onderscheid gemaakt tussen keurbeschermingsgebieden, attentiegebieden en overige gebieden. Met deze beleidsregels wordt aangegeven op welke wijze gebiedsgericht wordt omgegaan met vergunning- en ontheffing verlening. Het waterschap stelt ter concretisering van het waterhuishoudkundig beleid kaartmateriaal vast.

Voor de toepassing van deze beleidsregels wordt uitgegaan van de begrenzing van de beschermingsgebieden en attentiegebieden zoals deze is vastgelegd op de keurkaart. Op bovenstaande afbeelding is het plangebied weergegeven.

Uit een vergelijking van bovenstaande afbeeldingen blijkt dat het plangebied niet valt in het keurbeschermingsgebied noch in een attentiegebied. Het beheer en de inrichting van het plangebied is vooral gericht op de instandhouding en ontwikkeling van het landbouwkundige gebruik en het realiseren van de gewenste ontwateringbasis in het stedelijk gebied. Wel wordt hier gesteld dat er te allen tijde getoetst zal worden of een ontwikkeling mogelijk significante gevolgen kan hebben voor de Vogel- en Habitatrichtlijn en de Natuurbeschermingswetgebieden. De vergunningsplicht in deze gebieden geldt vanaf meer dan 40 m3 per uur lozing op het oppervlaktewater.

De watergangen aan de west- en oostzijde van "De Groene Loper II – Zoete Kers (gedeeltelijk)" staan op de legger vermeld als secundaire watergang.

Ten aanzien van het nieuw verhard oppervlak geldt de Beleidsregel "Hydrologische uitgangspunten bij de Keurregels voor het afvoeren van hemelwater" van de Brabantse waterschappen. Deze regeling geeft invulling aan het hydrologisch neutraal bouwen en bevat (reken)regels ten aanzien van het compenseren van verhard oppervlak.

### **Gemeentelijk beleid**

#### *Waterplan Helmond 2012 – 2018 (verlengd)*

Het waterbeleid van de gemeente Helmond is vastgelegd in het Waterplan 2012-2015 met een verlenging tot en met 2018 en geeft de kaders aan waarbinnen het waterbeheer in Helmond vorm moet krijgen. Het gemeentelijke waterplan is een gezamenlijk product van gemeente en waterbeheerder en geeft een uitgewerkte visie op de plaats die het water nu en in de toekomst in Helmond kan innemen. Het geeft daarbij aan wat als gewenste ontwikkeling wordt gezien. De visie is richtinggevend voor het onderdeel water bij planvorming en invulling van projecten.

Belangrijke onderwerpen in het Waterplan 2012-2018 zijn:

- Water en ruimtelijke ordening;
- Water en ecologie;
- Beleving van water;
- Waterkwaliteit;
- Stedelijk grondwater;
- Waterketenbeheer (waaronder afkoppelen en de voorkeursvolgorde voor het verwerken van schoon hemelwater);
- Beheer en onderhoud van stedelijk water.

Op deze wijze wordt het mogelijk het aspect water te betrekken bij integrale beleidsafwegingen en daarbij de consequenties van keuzen voor het water aan te geven.

Het onderwerp 'klimaatadaptatie' is benoemd in het programmaplan Duurzame en Gezonde Stad. De gemeente heeft nog geen beleid vastgesteld over dit onderwerp, dat gebeurt naar verwachting in 2018. Daar waar mogelijk worden klimaatadaptieve maatregelen al wel meegenomen in projecten en plannen.

#### **5.1.2. Waterhuishouding**

#### *Grondwater*

Nabij het plangebied is oppervlaktewater aanwezig in de vorm van:

- een waterbergings- en afvoersloot midden in het gebied (tussen Overhorst en Verliefd Laantje).
- een sloot achter de geprojecteerde woningen op Zoete Kers (oostelijk deel) en Zomereik, waar de woningen hun regenwater op dienen te lozen (met rode pijlen aangegeven).

Deze sloten zijn onderdeel van een groter watersysteem waarop ook het zuidelijk gelegen woongebied (geen onderdeel van dit bestemmingsplan) is aangesloten. Het gebied is kwelgevoelig.

#### **Huidige situatie**

#### *Oppervlaktewater*

Rondom het plangebied van "De Groene Loper II – Zoete Kers (gedeeltelijk)" is een oppervlaktewatersysteem aanwezig. Dit oppervlaktewatersysteem bestaat uit secundaire watergangen aan de oost- en westzijde van het plangebied. Deze watergangen vormen samen met de waterpartij ten zuiden van de Ruwe Berk de waterberging voor het gehele gebied "De Groene Loper II". Ook de zaksloten ten zuiden van het plangebied maken deel uit van de waterberging voor het totale gebied "De Groene Loper II".

Dit watersysteem is beschreven in het bestemmingsplan uit 2008 en het waterhuishoudingsplan Groene Loper (2005). In dit bestaande oppervlaktewatersysteem is rekening gehouden met de ontwikkeling en dus het verharde oppervlak van "De Groene Loper II – Zoete Kers (gedeeltelijk)", hetzij in de oude planinvulling met 5 appartementencomplexen.

Ten zuiden van het Verliefde Laantje is een greppel aanwezig. Deze maakt geen deel uit van de legger van waterschap Aa en Maas en is geen onderdeel van de waterberging in "De Groene Loper II".

#### Grondwater

Nabij de kruising Verliefd Laantje en de Kleine Overbrug, staat peilbuis "16-06" (mv NAP +15,83 m). De gemiddeld hoogste grondwaterstand (GHG) bedraagt NAP + 15,20 m (0,60 m-mv). De gemiddelde laagste grondwaterstand (GLG) bedraagt NAP + 14,50 m (1,30 mmv). De grondwaterstand loopt geleidelijk af naar het noorden. Het gebied staat niet bekend als een nat gebied en er zijn geen klachten bekend van de bestaande gebruikers van de Groene Loper (noord). De waterpeilen van de waterpartijen waarborgen voldoende drooglegging voor het plangebied.

In de Atlas van Noord-Brabant is het gebied gekarteerd als een gebied waar soms tot meestal kwel op kan treden.

Ondergrondse voorzieningen moeten waterdicht worden aangelegd voorzover deze verblijfsruimten betreffen (eis Bouwbesluit). Als de ondergrondse voorziening geen verblijfsruimte is, is het waterdicht maken niet verplicht op grond van het Bouwbesluit. De gemeente kan echter niet aangesproken worden op het handhaven van een bepaald grondwaterpeil om diepliggende ondergrondse voorzieningen droog te houden. Bij grondwateroverlast is de perceeleigenaar in eerste instantie aan zet om het probleem te verhelpen. Het beleid ten aanzien van grondwateroverlast is vastgelegd in het 'verbreed gemeentelijk rioleringsplan 2010-2015/2018'.

De gemeente zal geen maatregelen treffen om de grondwaterstand permanent te verlagen ten opzichte van het huidige niveau.

#### *Bodem*

Van de bodem ter plaatse van het plangebied zijn geen actuele gegevens. Ook is het gebied niet gekarteerd op de Bodemkaart van Nederland. Het gebied rond de watergang ten westen van het plangebied is echter gekarteerd als veengrond. Het gebied ten noorden van het Verliefde Laantje is gekarteerd als een enkeerd grond.

#### *Riolering*

In het reeds bouwrijp gemaakte gedeelte, waaronder de straat Zoete Kers, ligt een gescheiden rioolstelsel. Het regenwater van verhardingen wordt afgevoerd naar de aanwezige waterbergingen en greppels. Er wordt geen regenwaterafvoer aangesloten op het openbaar riool. Het afvalwater wordt via de Aarle-Rixtelseweg resp. de Kanaaldijk N.W. afgevoerd naar de afvalwaterzuivering in Aarle-Rixtel.

#### **Toekomstige situatie**

#### Wateropgave

Met de hoeveelheid verharding die in "De Groene Loper II – Zoete Kers (gedeeltelijk)" wordt gerealiseerd, is - zoals hiervoor aangegeven - in bestaand watersysteem en waterberging rekening gehouden. Thans kan worden vastgesteld dat middels dit nieuwe bestemmingsplan het verharde oppervlak halveert ten opzichte van wat in eerdere instantie was voorzien voor het plangebied (van 12.000 m² naar 6.330 m² verharding).

Het is dan ook niet noodzakelijk om in het plangebied van "De Groene Loper II – Zoete Kers (gedeeltelijk)" ruimte te reserveren voor waterberging of -infiltratie.

De waterberging is destijds gedimensioneerd op basis van T25 (50 mm in 10 uur, landelijke afvoer 1 l/s/ha). De wateropgave voor 12.000 m² verharding op basis van 50 mm bedraagt 588 m³. Deze waterberging is ook daadwerkelijk gerealiseerd. Tegenwoordig hanteert het waterschap een gewijzigd beleid. Conform dit beleid moet een toename van verhard oppervlak gecompenseerd worden met 60 mm. Hierin zijn verliesposten als afvoer en infiltratie verrekend. De wateropgave met de huidige invulling en 6.800 m³ verhard oppervlak komt op 408 m³. De huidige wateropgave is daarmee kleiner dan waarmee in de reeds gerealiseerde waterberging rekening is gehouden.

#### *Toekomstige situatie afwateringswijze, riolering en waterberging "De Groene Loper II – Zoete Kers (gedeeltelijk)"*

De afwateringswijze, riolering en waterberging van "De Groene Loper II – Zoete Kers (gedeeltelijk)" sluit aan bij "De Groene Loper II". In het gebied wordt een gescheiden rioolstelsel gerealiseerd waarbij het hemelwater wordt afgevoerd naar de reeds gerealiseerde waterberging. Aanvullend daarop wordt in de groene wiggen een voorziening gerealiseerd waar het hemelwater wordt vertraagd voordat het naar de waterberging wordt afgevoerd. De functies van deze voorzieningen in de groene wiggen is met name educatief en om de zichtbaarheid van water te vergroten. Een deel van het hemelwater zal op natuurlijke wijze infiltreren in de bodem. Het merendeel zal worden afgevoerd naar de waterberging, waar voldoende capaciteit beschikbaar is.

Deze wijze van afwatering sluit aan bij de voorkeursvolgorde voor het omgaan met regenwater, de bodemkundige en hydrologische situatie ter plaatse. De voorkeursvolgorde is als volgt: hergebruik, infiltratie, buffering en afvoer van regenwater. Hergebruik is gezien de kleinschaligheid van het plan en de risico's voor volksgezondheid niet haalbaar. De kansen voor infiltratie zijn beperkt door relatief hoge grondwaterstanden en het gebied kwelgevoelig is. Het regenwater wordt daarom geborgen in de waterberging en vertraagd afgevoerd naar het benedenstroomse watersysteem.

#### **Afvoerend verhard oppervlak en riolering**

In het gebied ligt een gescheiden rioolstelsel. Het regenwater wordt geloosd op de aanwezige waterpartijen en greppels. Er wordt geen regenwaterafvoer aangesloten op het openbaar riool. Het afvalwater wordt via de Aarle-Rixtelseweg resp. de Kanaaldijk N.W. afgevoerd naar de afvalwaterzuivering in Aarle-Rixtel.

De plannen vragen geen extra zorg met betrekking tot wateroverlast/ water-op-straat situaties vanuit het riool.

#### **Toepassing waterbeleid op het plangebied**

#### *Voorkeursvolgorde omgaan met regenwater*

De voorkeursvolgorde voor het omgaan met regenwater is: hergebruik, infiltratie, buffering en afvoer. Bij hergebruik kan gedacht worden aan de aanleg van gescheiden watercircuits door het hergebruik van bijvoorbeeld regenwater (drinkwater, grijswater, huishoudwater). De ervaringen met een aantal proefprojecten leert echter dat deze pas rendabel zijn bij projecten met 1000 of meer te bouwen woningen. Ook de aangescherpte regelgeving maakt het grootschalige hergebruik van (regen)water niet snel haalbaar. In dit plan wordt geen rekening gehouden met hergebruik van regenwater.

Voor de aspecten infiltratie, buffering en afvoer wordt onderstaand aangegeven hoe hiermee omgegaan wordt.

#### *Infiltratie, buffering en afvoer van regenwater*

- scheiden van vuil- en schoonwater
- voor de bergingsopgave hoeft geen extra berekening te worden gemaakt: er is nauwelijks verschil in verhard oppervlak voor het hele gebied
- in deze beoordeling heeft het waterschap geen rol;

In het gebied waarvan het plangebied onderdeel uitmaakt gold voorheen het bestemmingsplan "De Groene Loper, eerste herziening" uit 2008, wat een ontwikkelingsplan voor woningbouw was. Een deel van de woonpercelen is inmiddels bebouwd. Voor het onbebouwde deel is de gedachte opgekomen dat het wenselijk is om te komen tot een afwijkende invulling hiervan. Het is hiervoor dat het onderhavige bestemmingsplan "De Groene Loper II – Zoete Kers (gedeeltelijk)". De totale waterhuishoudkundige situatie voor het gehele gebied de Groene loper is beoordeeld in voormeld bestemmingsplan uit 2008. De thans aan de orde zijnde gewijzigde bouwplannen voor het onbebouwde gedeelte leiden niet tot een toevoeging van het te bebouwen c.q. verharden oppervlakte. Aldus is een nieuwe watertoets niet aan de orde.

Ten noorden van dit plan ligt de leggerwaterloop 2580030 die eigendom is van waterschap Aa en Maas. Deze leggerwaterloop zorgt voor de afwatering van de wijk Zwanenbeemd en de Groene Loper.

In het plangebied wordt het regenwater ter plaatse geïnfiltreerd in de groene ruimtes tussen de bebouwing en vertraagd afgevoerd naar de waterlijn parallel aan de het Verliefd Laantje. Deze lijn staat in verbinding met het wateroppervlak rond Villa Spaendonck en Villa de Wit.

Het water van de tuinen van de westzijde van Berlaer worden via een greppel, en een duiker onder de straat Zoete Kers, geïnfiltreerd in een van de groen ruimtes is de rand van Berlaer, en vertraagd afgevoerd naar de waterlijn van het Verliefd Laantje. In de omgeving van het plangebied is voldoende oppervlaktewater aanwezig.

#### *Hydrologisch neutraal bouwen*

Hydrologisch neutraal bouwen is overgenomen in de Keur. In de Algemene Regels en in de Beleidsregels wordt nader beschreven en uitgewerkt waar het voor staat en welke maatregel er nodig is om hieraan te voldoen.

Neerslag die op een onverharde bodem valt infiltreert voor een (belangrijk) deel in de bodem en komt dan uiteindelijk in het grondwater of via ondergrondse afstroming in een oppervlaktewaterlichaam terecht. Ter plaatse van verhard oppervlak zal de neerslag niet of nauwelijks in de bodem dringen. Als het verhard oppervlak niet is aangesloten op de riolering, stroomt vrijwel al het water direct af naar het oppervlaktewatersysteem. Dit betekent dat het oppervlaktewatersysteem bij een flinke regenbui een grote afvoerpiek moet kunnen opvangen en dat infiltratie in de bodem niet of slechts beperkt kan plaatsvinden. Bij het afkoppelen van verhard oppervlak zal de neerslag die valt op de verharding niet meer worden afgevoerd naar de rioolwaterzuivering maar rechtstreeks op de ontvangende waterloop worden geloosd. Ook dit zorgt voor een versnelde en/of extra afvoer richting het ontvangende oppervlaktewater.

De realisatie van nieuw verhard oppervlak en afkoppelen van verhard oppervlak moet daarom zoveel mogelijk hydrologisch neutraal worden uitgevoerd en optimaal worden ingepast in het bestaande watersysteem. Dit betekent dat de aanvrager/initiatiefnemer voldoende compenserende maatregelen moet nemen, zodat het oppervlaktewatersysteem na realisatie van de verharding voldoende robuust blijft.

Hierbij wordt getoetst aan de trits "vasthouden-bergen-afvoeren". Wateroverlast door versneld afvoeren van verhard oppervlak moet zoveel mogelijk worden voorkomen. Dit kan op twee manieren waarbij de voorkeur uitgaat naar zoveel mogelijk vasthouden aan de bron. Vasthouden kan door hergebruik of het infiltreren van water in de bodem en past het meest bij het principe hydrologisch neutraal ontwikkelen, zowel voor het ontvangend oppervlaktewater- als grondwatersysteem. Als niet of onvoldoende kan worden geïnfiltreerd is een voorziening noodzakelijk die het water tijdelijk bergt. Het gaat hier dan om een voorziening die er voor zorgt dat water in ieder geval niet versneld wordt afgevoerd.

Het gebied lijkt vanuit oppervlaktewater niet inundatiegevoelig.

#### *Voorkomen vervuiling / bouwmaterialen*

Uitgangspunt bij elke ruimtelijke ontwikkeling is, dat de kwaliteit van oppervlaktewater en grondwater niet mag verslechteren ten opzichte van de huidige situatie. Waar mogelijk wordt een verbetering nagestreefd. De waterkwaliteit wordt beïnvloed door het (veranderende) ruimtegebruik en het gebruik van bouwmaterialen.

Bij de inrichting, bouw en beheer fase worden zo min mogelijk vervuilende stoffen toegevoegd aan de bodem en het grond- en oppervlaktewatersysteem. Blootstelling van uitloogbare bouwmaterialen zoals zink, koper en lood aan hemelwater moet tot een minimum beperkt worden. Ook een gifvrij beheer van de buitenruimte (weg- en groenbeheer) levert een belangrijke positieve bijdrage aan de waterkwaliteit.

De gemeente streeft naar het terugdringen van het gebruik van uitlogende bouwmaterialen (koper, zink, lood) om de water- en bodemkwaliteit niet negatief te beïnvloeden. Dit aspect is als aanbeveling opgenomen in het pakket duurzaam bouwen en is ook van toepassing op het onderhavige plangebied.

Van de initiatiefnemer wordt verwacht dat deze het vrijkomende regenwater niet onnodig vervuild en daarom geen uitlogende bouwmaterialen gebruikt.

#### *Gebruik onkruidwerende middelen in groen en op verhardingen*

Voor het gebruik van onkruidwerende middelen in groen en op verharding volgt de gemeente Helmond het landelijke beleid. Onkruidwerende middelen worden al sinds enkele jaren niet meer gebruikt in openbaar groen. Voor bestrijding op verhardingen vindt gebruik, voor zover toegestaan, plaats via de DOB-systematiek. Vanaf 2015 vindt bestrijding op verhardingen alleen nog mechanisch plaats, dat wil zeggen: branden, heet water en/of borstelen.

#### **5.2. Flora en Fauna, Natuur**

#### *5.2.1. Inleiding*

In het plangebied van het bestemmingsplan 'De Groene Loper II' is veel groen aanwezig in de vorm van bos ongeveer in het midden van het plangebied. Daarnaast zijn er verschillende groenstroken en bosschages gesitueerd langs de flanken, zijn er solitaire bomen en bomen langs de verschillende straten. Ook loopt er een watergang door het bos en ten zuiden van het plangebied.

Om te bepalen of er sprake is van bedreigde soorten heeft de gemeente op 18 augustus 2017 in het kader van het bestemmingsplan 'De Groene Loper II' een quickscan uitgevoerd. Deze betrof ook het thans aan de orde zijnde plangebied

#### *5.2.2. Flora en Fauna*

Door de aanwezigheid van groen en water komen er binnen het gehele plangebied van het bestemmingsplan 'De Groene Loper II' diverse beschermde soorten voor. De gegraven gracht aan de oostzijde (valt buiten het plangebied) is nu enkele jaren oud en ontwikkelt zich tot een bloemrijke oeverzone. Daar komen diverse beschermde soorten voor.

Op de vlakke bermen die regelmatig gemaaid worden zijn geen beschermde soorten aangetroffen. Wel kunnen deze bermen dienen als foerageergebied voor vleermuizen. Het bos en de daar aanwezige watergang bevatten veel natuurwaarde. Diverse beschermde soorten amfibieën en vogels, en diverse zoogdieren hebben hun vaste verblijfplaats hier. Ook hier zijn meerdere soorten vleermuizen aanwezig. Dit geldt eveneens voor het Verliefd Laantje. Hier staan bomen met holtes die als verblijfplaats kunnen dienen voor vleermuizen.

Voor de gedeeltes van het bestemmingsplan 'De Groene Loper II' waar woningen voorzien zijn betekent dit dat er geen conflicten met beschermde soorten te verwachten zijn. Ook op de gedeelten die worden bestemd als 'Natuur' zijn geen conflicten te verwachten mits deze gebieden als zodanig gehandhaafd blijven.

Binnen het thans aan de orde zijnde plangebied (voorheen bestemd voor appartementen, thans voor grondgebonden woningen en/of appartementen), zijn wel conflicten met beschermde soorten te verwachten. Bij de invulling van het plangebied dient rekening te worden gehouden met de ter plaatse aanwezige natuurwaarden.

In het kader van onderhavig bestemmingsplan heeft nader onderzoek plaatsgevonden, zoals vastgelegd in de rapportage d.d. 4 september 2018 van ecologisch onderzoeks- en adviesbureau Meervelt "Inventarisatie beschermde natuurwaarden Zoete Kers, Helmond, 2018", welk onderzoek als **bijlage 2** bij deze toelichting wordt opgenomen. Voor de uitvoering van deze ruimtelijke ontwikkelingen is de kap van een aantal bomen nodig. In het bestemmingsplan De Groene Loper II is aangegeven dat rekening gehouden dient te worden met de mogelijke aanwezigheid van vaste verblijfplaatsen van vleermuizen: 'er zijn hier diverse oude bomen met holtes en loszittende schors zijn aangetroffen en er zijn uitwerpselen van vleermuizen in een boom aangetroffen'.

Om zekerheid te verkrijgen over het al dan niet in gebruik zijn als vaste rust- en/of verblijfsplaats voor vleermuizen, is in de zomer van 2018 een veldonderzoek uitgevoerd in het deel waar de kap van een aantal bomen voorzien is. Tijdens het onderzoek is ook aandacht besteed aan overige aanwezige beschermde natuurwaarden.

Uit het onderzoek blijkt het navolgende:

#### *Vleermuizen*

In het onderzoeksgebied zijn vijf soorten vleermuizen aangetroffen. Alle vleermuizen werden overwegend jagend en/of overvliegend waargenomen. Hierbij werden de exemplaren zowel langs de randen van de opgaande structuren als in de meer open delen waargenomen. De noordzijde van het plangebied heeft een functie als foerageergebied en de groene structuur functioneert als vliegroute voor de waargenomen soorten.

Omdat de laanbeplanting langs het Verliefd laantje behouden blijft, blijft de vliegroute en het foerageergebied intact nadat de bomen en beplanting in het onderzoeksgebied gekapt zijn. De kwaliteit van het foerageergebied ter plekke kan door de kap van deze bomen wel enigszins afnemen (minder insecten) maar gezien de beperkte oppervlakte en de overige groene structuren rond het onderzoeksgebied en het plangebied wordt geen wezenlijk effect verwacht op de kwaliteit van het leefgebied van deze soorten. Wel dient bij de toekomstige ontwikkelingen rekening gehouden te worden met de lichtuitstraling richting deze vliegroute (donkerte dient zoveel mogelijk behouden te blijven).

Indien de aangegeven populier wordt geveld gaat een (paar)verblijfplaats van Rosse vleermuis verloren, in gebruik van half augustus tot en met oktober. Dit kan worden opgevat als een indicatie van de mogelijke aanwezigheid van winterverblijfplaatsen op dezelfde plek, meestal van december tot en met februari in gebruik. Bij strenge vorst kunnen ze ook eerder of later dan genoemde periode in gebruik zijn.

Vaste rust- en verblijfplaatsen van vleermuizen (waaronder ook vlieg- en foerageergebied) zijn beschermd op grond van de Wet natuurbescherming. Voor de vernietiging van een vaste verblijfplaats is een ontheffing nodig.

Geadviseerd wordt om de boom met de holte en de naastgelegen boom (in verband met handhaving microklimaat) indien mogelijk te behouden, een ontheffing is dan niet nodig.

Indien de twee populieren toch gekapt worden en een vergunning verkregen is, dienen maatregelen genomen te worden om schade aan dieren en populatie te voorkomen. Hierbij kan aan de volgende maatregelen gedacht worden:

- de kap dient plaats te vinden buiten de kwetsbare paar- en winterperiode bij voorkeur in de half april tot half augustus.
- voorafgaand aan de kap dient te worden uitgesloten dat exemplaren aanwezig zijn.
- er dient (ruim) voorafgaand aan de kap gezorgd te worden voor meerdere nieuwe alternatieve verblijfplaatsen die de functie van paar- en winterverblijfplaats duurzaam kunnen vervullen (bij voorkeur binnen 100 á 200 meter van de oorspronkelijke verblijfplaats, bijvoorbeeld door het plaatsen van houtbeton nestkasten voor vleermuizen in de bomen langs het Verliefd laantje).

#### Broedvogels

Tevens is de aanwezigheid van diverse soorten broedvogels vastgesteld. Het betrof echter enkel algemeen voorkomende soorten van bos en park (zoals Merel, Zwartkop, Houtduif, Vink). Deze soorten hebben geen nesten met een jaarrond beschermde status. Met zekerheid is de aanwezigheid van jaarrond beschermde nesten uitgesloten.

Verstoren van broedende vogels is niet toegestaan. Vellingswerkzaamheden dienen uit voorzorg te worden uitgevoerd na het broedseizoen (indicatie broedseizoen: 15 maart-15 augustus). Broedende vogels buiten het broedseizoen zijn ook beschermd. Als er in het broedseizoen geveld wordt moet zekerheid bestaan dat er geen broedgevallen aanwezig zijn in de te vellen opstanden, struiken en de directe omgeving.

Overige beschermde natuurwaarden

Overige beschermde natuurwaarden zijn niet waargenomen in het onderzoeksgebied.

#### *5.2.3. Natuur*

*'Natuur Netwerk Brabant' (NNB).*

In paragraaf 3.2 van dit bestemmingsplan is ingegaan op de relatie van het plangebied tot het 'Natuur Netwerk Brabant' (NNB). Hieruit blijkt dat het plangebied niet is gelegen binnen deze gronden.

Het Verliefd Laantje en het Bos aan de noordzijde van het plangebied maken onderdeel uit van het Natuurnetwerk Brabant en de Ecologische hoofdstructuur. De bestemming die opgenomen is in dit plan borgt in afdoende mate de onderkende en te beschermen ecologische waarden en kenmerken.

In het plan wordt hierop aangesloten. Aan de zuidzijde van het talud van de watergang parallel aan het Verliefd Laantje wordt een golfende oeverlijn voorgesteld. Deze oeverlijn sluit aan op de bredere oevers van de grotere waterpartij. Hierdoor ontstaat een verbreding van het netwerk van leefgebieden en verbindingen op de grens van natdras-droog. Dit is belangrijk voor dagvlinders, insecten (o.a. libellen), watergebonden vogels en struweelvogels maar ook kleine zoogdieren als muizen en spitsmuizen en vleermuizen en marterachtigen. We denken aan de volgende doelsoorten, bijvoorbeeld bruine eikenpage, oeverzwaluw, waterspitsmuis, kleine ijsvogel. Maar ook aan het stedelijk gebied verbonden diersoorten als huiszwaluw, slechtvalk en steenuil kunnen hier voorkomen. Op deze manier sluiten we aan bij de biotopen rond de Goorloop en de EVZ.

De nog te ontwikkelen zoomvegetatie van het Bos zal straks aansluiten op de voorgestelde bosschages aan de kopse zijden van de bebouwing van deze strook. De soortkeuze van de boomgroepen in de groene tussenruimtes sluiten aan bij de inheemde soorten in het Bos, oa. Zoete kers en eik.

#### *Natura 2000-gebieden*

Het projectgebied bestrijkt circa 12.000 m2. Het meest nabijgelegen Natura2000-gebied ligt in zuidelijke richting op een afstand van circa 7,5 kilometer van de planlocatie.

**afbeelding: natura 2000 gebieden in omgeving Eindhoven**

Gelet op de aard van onderhavig initiatief en de afstand, de tussenliggende stedelijke bebouwing alsmede de snelweg A2 / A67 en derhalve de afwezigheid van een directe relatie / verbinding met een Natura 2000-gebied zijn geen negatieve effecten te verwachten.

Door Aveco de Bondt is een onderzoek uitgevoerd naar de stikstofemissies vanuit het plangebied en de hieruit voorkomende stikstofdepositie in de omliggende Natura 2000 gebieden berekend voor de realisatiefase en de gebruiksfase. Uit de rekenresultaten volgt dat voor beide fases sprake is van een stikstofdepositie van 0,00 mol/ha/jaar ter plaatse van de omliggende Natura 2000-gebieden. Het onderzoek van Aveco de Bondt is als **bijlage 3**  opgenomen bij deze toelichting.

### *5.2.4. Algemene zorgplicht*

Ten aanzien van de Flora en fauna is de algemene zorgplicht altijd van toepassing. Deze houdt in dat planten en dieren niet onnodig vernield/gedood of verstoord mogen worden. Er dient, bijvoorbeeld, zo gewerkt te worden dat dieren kunnen ontsnappen. Ter bescherming van vogels moet rekening gehouden worden met de broedtijd. Voor de meeste soorten geldt de periode half maart tot half augustus. Dit is niet voor alle soorten het geval en vooral stadsvogels wijken hier nog weleens van af. Gebouwen en beplanting dienen mogelijk als broedplaats voor vogelsoorten. Kap- en sloopwerken mogen niet uitgevoerd worden indien concreet broedgevallen aanwezig zijn. Wanneer werkzaamheden buiten het broedseizoen worden ingezet, maar doorlopen tot in het broedseizoen dan kan het verstoren van vogels voorkomen worden door continu door te werken en de werkzaamheden niet langer dan enkele dagen stil te leggen. Op deze manier wordt voorkomen dat vogels tot broeden komen in het gebied waar gewerkt wordt. Indien het bovenstaande in acht wordt genomen vormt de Wet Natuurbescherming geen belemmering voor dit bestemmingsplan.

### **5.3. Archeologie en cultuurhistorie**

#### *5.3.1. Archeologie*

De op 26 september 2017 door de gemeenteraad vastgestelde "Archeologische beleidskaart Helmond" (versie april 2017) geeft de gebieden aan waar archeologische resten in de bodem aanwezig zijn of verwacht mogen worden.

Het onderhavig plangebied betreft een gebied waar op archeologische en landschappelijke gronden de kans op behoudenswaardige resten klein wordt geacht.

In geval van voorgenomen bodemingrepen is hier geen voorafgaand archeologisch onderzoek nodig.

Hoewel er op voorhand geen aanwijzingen zijn voor archeologische waarden in het plangebied kunnen toevalsvondsten niet worden uitgesloten. Wanneer tijdens activiteiten in de bodem of bij grondverzet archeologische sporen en/of vondsten worden aangetroffen, waarvan redelijkerwijs verwacht kan worden dat deze van waarde is/zijn voor de historie van Helmond, dan is het verplicht deze te melden bij de minister (erfgoedwet art. 5.10). Dit kan via het bevoegde gezag (gemeente Helmond).

#### *5.3.2. Cultuurhistorie*

Binnen het plangebied bevinden zich geen gemeentelijke of van rijkswege beschermde monumenten. De Cultuurhistorische Waardenkaart van de provincie Noord-Brabant geeft geen aanvullende cultuurhistorische informatie over het plangebied.

#### **5.4. Verkeer**

#### *5.4.1. Ontsluitingsstructuur gemotoriseerd verkeer*

De toekomstige woningen worden ontsloten op de Zoete Kers, gelegen in een 30km/u gebied welke daarmee is gekenmerkt als een erftoegangsweg. De breedtes van de rijbanen dienen op dit type weg te worden gedimensioneerd. Via de Zoete Kers wordt het gemotoriseerd verkeer ontsloten op de gemeentelijke hoofdwegenstructuur (Aarle Rixtelseweg).

#### *5.4.2. Langzaamverkeersstructuur*

Binnen het plangebied zijn een aantal fiets- en wandelpaden gerealiseerd. Deze routestructuren sluiten aan op reeds bestaande fiets- en wandelpaden in en buiten het plangebied, waardoor een fijnmazig netwerk ontstaat. Waar geen aparte paden aanwezig zijn dient het langzaam verkeer zich op de rijbaan, samen met het gemotoriseerd verkeer, af te wikkelen.

#### *5.4.3. Openbaar vervoer*

Het is in de Gemeente Helmond voor iedereen mogelijk om gebruik te maken van Bravoflex. Dit is een vorm van collectief vraagafhankelijk vervoer waarmee mensen binnen de gemeentegrenzen kunnen reizen.

#### *5.4.4. Parkeren*

Uitgangspunt bij de ontwikkeling van dit plangebied, is dat het parkeren voornamelijk op eigen terrein plaatsvindt conform de geldende gemeentelijke parkeernormen. In de regels van dit bestemmingsplan is dit nader bepaald.

### **6. HAALBAARHEID**

#### **6.1. Economische haalbaarheid**

In dit bestemmingsplan is sprake van het planologisch – juridisch vastleggen van woningbouwmogelijkheden waarmee een beperking plaatsvindt van in het vigerende bestemmingsplan opgenomen woningbouwmogelijkheden. Deze verfijning is gericht op een beperking van gestapelde woonbebouwing en het in het plangebied mogelijk maken van grondgebonden woningbouw. Aldus is sprake van een beperking en een verfijning van de ter plaatse nog bestaande woningbouwmogelijkheden zoals deze reeds waren opgenomen in het bestemmingsplan "de Groene Loper, eerste herziening" en de recente actualisatie hiervan.

Het plangebied betreft gronden die in eigendom zijn van derden. Met deze derden zijn sluitende afspraken gemaakt door middel van een ontwikkelovereenkomst. Deze afspraken zijn verfijnd c.q. bevestigd in een met ontwikkelaar te sluiten anterieure overeenkomst betreffende het plangebied, waarbij zoveel mogelijk aansluiting wordt gezocht bij de terzake bestaande afspraken.

Omdat hiermee, conform artikel 6.12 tweede lid Wet ruimtelijke ordening (Wro), het kostenverhaal over de in het ruimtelijk plan begrepen gronden volledig verzekerd is en ook het stellen van nadere eisen en regels over tijdvak/fasering en locatie/uitvoering niet noodzakelijk is, is het niet nodig om dit plan vergezeld te doen gaan van een in artikel 6.12. eerste lid Wro bedoeld exploitatieplan.

#### **6.2. Maatschappelijke haalbaarheid**

De woningbouwmogelijkheden welke mogelijk worden gemaakt met dit bestemmingsplan waren in grotere omvang reeds mogelijk in het geldende plan. Omwonenden in de directe omgeving van het plangebied zijn al jaren bekend met de woningbouwmogelijkheden en de overige uitgangspunten van het plan. Ook bewoners van ondertussen gerealiseerde woningen zijn op de hoogte van de aanvankelijke planinvulling. Daarnaast zijn zaken voor algemeen nut zoals infrastructuur en groen ondertussen ook grotendeels gerealiseerd.

Ten aanzien van de nieuwe wijze van invulling heeft inspraak/ participatie plaatsgevonden middels Klankbordgroep bewoners (KBG). De KBG heeft ingestemd met de wijziging(en) zoals in dit bestemmingsplan is beschreven.

Men is erbij gebaad dat er verdere invulling wordt gegeven aan de nog onbebouwde percelen. Bij verdere invulling wordt het gebied namelijk meer een ruimtelijke eenheid en dit komt tevens ten goede aan de sociale controle in het gebied. Er worden dan ook geen maatschappelijke bezwaren verwacht tegen de mogelijkheden welke zijn opgenomen in dit bestemmingsplan.

# **7. JURIDISCHE OPZET VAN HET PLAN**

#### **7.1. Inleiding**

In dit bestemmingsplan is sprake van een bestaand voor woningbouw bestemd gebied waarin thans op een alternatieve wijze invulling aan kan worden gegeven. Dit plan is gericht om voor het plangebied van planologisch juridisch kader vast te stellen, waarmee de voornamelijk grondgebonden woningbouw mogelijk gemaakt kan worden. De planopzet zoals beschreven in paragraaf 2.4 is in de regels verankerd.

Voor de nog te realiseren woningen is ervoor gekozen om de bouwregels uit het geldende plan zoveel mogelijk over te nemen, uiteraard vertaald naar de nieuwe invulling en systematiek. Op deze manier blijven de voor grondgebonden woningen in De Groene Loper oorspronkelijke uitgangspunten van het plan - voorzover als op het plangebied van toepassing - gewaarborgd. Hierdoor wordt geborgd dat het nog te realiseren deel goed zal aansluiten op de reeds gerealiseerde woningen en ontstaat er uiteindelijk een gebied waarin ruimtelijk gezien sprake is van een eenheid.

De gemeente Helmond streeft naar uniformering van haar bestemmingsplannen. Bestemmingsregels zijn weliswaar maatwerk maar er wordt getracht de verschillende bestemmingen uniform te maken voor alle bestemmingsplannen binnen de gemeente. Ook inleidende- algemene, overgangs- en slotregels hebben in verschillende plannen zoveel mogelijk een uniform karakter, zo ook in dit bestemmingsplan. De enige afwijkende regeling betreft de bestemming Bos waarbinnen wonen en de realisatie van woningen is toegestaan, waarover meer in paragraaf 7.3.2.

### **7.2. Juridische methodiek**

De regels zijn onderverdeeld in vier hoofdstukken, waarin achtereenvolgens de inleidende regels, de bestemmingsregels, de algemene regels en de overgangs- en slotregels aan de orde komen. Voor de systematiek is aangesloten op de Standaard voor Vergelijkbare Bestemmingsplannen (SVBP 2012).

### **7.3. Planregels**

#### *7.3.1. Algemeen*

In hoofdstuk 1, inleidende regels, worden in artikel 1 de begrippen omschreven om interpretatieverschillen te voorkomen. In artikel 2 wordt een omschrijving gegeven van de wijze waarop gemeten moet worden om op een eenduidige manier o.a. de inhoud, oppervlakten en hoogten te bepalen.

In hoofdstuk 2, bestemmingsregels, zijn de bestemmingen opgenomen, waarbij de volgende opbouw wordt gehanteerd:

- *Bestemmingsomschrijving:* Hier is aangegeven waarvoor en hoe de betreffende gronden mogen worden gebruikt en bebouwd en welke functies toelaatbaar zijn.
- *Bouwregels:* Uiteenzetting van de bebouwingsbepalingen voor gebouwen (hoofd-massa, aan- en uitbouwen, bijgebouwen, overkappingen) en bouwwerken, geen gebouwen zijnde.
- *Parkeren*: borging van de (van de aard en omvang van de bebouwing afhankelijke mate van) parkeervoorzieningen.
- *Nadere eisen:* Hierin kunnen eisen worden gesteld ten aanzien van de situering en afmetingen van percelen en gebouwen maar ook aan zaken als materiaalgebruik en de vormgeving van gebouwen.
- *Specifieke gebruiksregels:* Hier worden de vormen van gebruik aangegeven die strijdig zijn met de bestemming. Dit is geen uitputtende omschrijving. Het omvat de gebruiksvormen waarvan het niet op voorhand duidelijk is dat deze in strijd zijn met de bestemming.

In hoofdstuk 3, algemene regels, staan de volgende bepalingen en regels:

- *Anti-dubbeltelbepaling:* Regelt dat, wanneer volgens een bestemmingsplan bepaalde gebouwen en bouwwerken niet meer dan een bepaald deel van een bouwperceel mogen beslaan, het opengebleven terrein niet nog eens meetelt bij het toestaan van een ander gebouw of bouwwerk, waaraan een soortgelijke eis wordt gesteld.
- *Algemene bouwregels*: Hierin staat in algemene zin een verbod om te bouwen als daardoor andere bouwwerken met bijbehorend bouwperceel niet langer voldoen aan, en/of meer gaan afwijken van plan.
- *Algemene gebruiksregels*: Hier is in algemene zin een verbod opgenomen om de gronden en/of bouwwerken te gebruiken op een wijze of tot een doel strijdig met de bestemming(en).
- *Algemene afwijkingsregels:* geven het bevoegd gezag de bevoegdheid om ontheffing af te wijken verlenen van bepaalde, in het bestemmingsplan geregelde, onderwerpen*.*
- *Algemene wijzigingsregels:* geven burgemeester en wethouders de bevoegdheid om het plan onder voorwaarden te wijzigen in de vorm van het aanbrengen van geringe veranderingen in de plaats, ligging en/of afmetingen van de bestemmingsgrenzen.

In hoofdstuk 4, staan de overgangs- en slotregel:

- *Het overgangsrecht:* geeft vorm en inhoud aan het overgangsrecht en is standaard overgenomen uit het Besluit ruimtelijke ordening.
- *De slotregel:* is het laatste artikel met de titel van het plan.

#### *7.3.2. Toelichting op de bestemmingen*

#### *Wonen*

De voor 'Wonen' aangewezen gronden zijn bestemd voor grondgebonden woningen en appartementen (gestapelde woningen), aan huis gebonden beroepen, wegen en straten, pleinen, voet- en fietspaden met een functie gericht op zowel verblijf als de afwikkeling van het bestemmingsverkeer, parkeer-, groen- en afvalverzamel- en openbare nutsvoorzieningen met bijbehorende gebouwen, bouwwerken geen gebouwen zijnde, tuinen en erven, leidingen, water, (overkluisde) waterlopen, wateropvang- en infiltratie-voorzieningen, alsmede voor behoud, herstel en ontwikkeling van natuurwaarden en landschappelijke waarden.

Voor de inrichting van de percelen gelden voorschriften voor enerzijds grondgebonden woningen en anderzijds appartementen (gestapelde woningen).

De groene zones tussen de woongebieden zijn geborgd middels een aanduiding op de verbeelding en nader beschreven in de regels, waarbinnen een zone voor ontsluiting en groene invulling van minimaal 12 meter breedte dient te worden gerealiseerd.

## **8. PROCEDURE**

#### **8.1. Vooraankondiging**

Op 18 april 2018 is de kennisgeving als bedoeld in artikel 1.3.1 Besluit ruimtelijke ordening gepubliceerd waarin is aangegeven dat er voor dit gebied een nieuw bestemmingsplan in voorbereiding is.

#### **8.2. Resultaten wettelijk overleg**

In het kader van het wettelijk overleg als bedoeld in artikel 3.1.1. Besluit ruimtelijke ordening is dit plan voor advies gezonden naar het Waterschap Aa en Maas, de Provincie Noord-Brabant en de Veiligheidsregio.

Zowel de Provincie als de Veiligheidsregio hebben geen opmerkingen op het plan. Opmerkingen vanuit het waterschap hebben geleid tot een aanvulling en verfijning van het gedeelte van de toelichting dat ziet op de waterhuishouding van het plan.

#### **8.3. Procedure ontwerpplan**

In het kader van de procedure ex artikel 3.8 Wet ruimtelijke ordening juncto artikel 3.4 Algemene wet bestuursrecht, heeft het ontwerp bestemmingsplan met ingang van 19 december 2019 gedurende zes weken ter inzage gelegen waarbij een ieder in de gelegenheid is gesteld schriftelijk of mondeling zijn zienswijze naar voren te brengen bij de gemeenteraad. Er zijn geen zienswijzen ingediend op het bestemmingsplan.

# **Bijlagen bij Toelichting**

- Bijlage 1 : vormvrije MER beoordeling
- Bijlage 2 : Inventarisatie beschermde natuurwaarden Zoete Kers, Helmond, 2018
- Bijlage 3 : Aerius berekening