# **Toelichting bestemmingsplan 'Polderdijk 15a te Maasdam' gemeente Binnenmaas**

*10 november 2016*

# **Bestemmingsplan**

## **Polderdijk 15a te Maasdam**

## **gemeente Binnenmaas**

**Toelichting** Bijlagen

**Regels**

**Verbeelding** Schaal 1:1.000

**Datum** 10 november 2016

Identificatienummer: NL.IMRO.0585.BPMSDPOLDDIJK15a-VG01

#### **INHOUDSOPGAVE PAG.**

**1. Inleiding 4** 1.1 Beknopte projectomschrijving 4 1.2 Aanleiding en doelstelling 4 1.3 Leeswijzer **5 2. Beschrijving plangebied en bouwplan 6** 2.1 Inleiding 6 2.2 Typering plangebied 6 2.3 Huidige situatie 6 2.4 Bouwplan 7 **3. Beleidskader 8** 3.1 Inleiding 8 3.2 Rijksbeleid 8 3.3 Provinciaal beleid 9 3.4 Regionaal beleid 14 3.5 Gemeentelijk beleid 15 **4. Omgevingsaspecten 22** 4.1 Bodem 22 4.2 Geluid 23 4.3 Luchtkwaliteit 24 4.4 Bedrijven en milieuzonering 25 4.5 Externe veiligheid 26 4.6 Geen Milieurapportageplicht 27 4.7 Waterhuishouding 27 4.8 Flora en fauna 27 4.9 Geur 28 4.10 Archeologische waarden en cultuurhistorie 28 4.11 Kabels en leidingen 30 4.12 Verkeer 31 **5. Juridische toelichting 32** 5.1 Juridische planopzet 32 5.2 Bestemmingswijzer 32 5.3 Handhaving 34 **6. Uitvoerbaarheid 35** 6.1 Economische uitvoerbaarheid 35 6.2 Maatschappelijke uitvoerbaarheid 35 **7. Overleg ex artikel 3.1.1. Besluit op de ruimtelijke ordening 36 8. Vaststelling 37**

**Bijlagen:** 

- **Verkennend en aanvullend bodemonderzoek** (Inventerra, 01.06.2015, projectnr. 14-2331-R01AvH)

**- Nader asbestonderzoek (Inventerra, 17 december 2015, projectnr. 15-2282-R01AvH)**

- **Quick scan Flora en Fauna** (Elzerman Ecologisch Advies, 12.03.2015, nr. 2015-MN10)

- **Archeologisch vooronderzoek** (Transect d.d. 14-05-2015, nr. 14110032)

**- Nota inspraak en vooroverleg ex art. 3.1.1 Bro bestemmingsplan 'Polderdijk 15a te Maasdam'**

*- 3 -*

<sup>-</sup> **Akoestisch onderzoek wegverkeerslawaai** (Kraaij, 03.04.2015, project VL.1508.R01)

## **1. Inleiding**

#### **1.1 Beknopte projectomschrijving**

Het plangebied ligt in het buitengebied van de gemeente Binnenmaas. Het bestemmingsplan moet de herontwikkeling van de glastuinbouwlocatie aan de Polderdijk 15a te Maasdam mogelijk maken. De bestaande bedrijfsbebouwing wordt afgebroken en daarvoor in de plaats worden 4 compensatiewoningen gebouwd. Daarnaast wordt de bestaande bedrijfswoning Polderdijk 15a afgebroken, waarvoor ook een nieuwe woning wordt teruggebouwd.

**Figuur 1: omgeving plangebied**

#### **1.2 Aanleiding en doelstelling**

Het glastuinbouwbedrijf aan de Polderdijk 15a te Maasdam stopt met de bedrijfsvoering. De kassen, de overige bedrijfsgebouwen en de bedrijfswoning worden gesloopt.

BM Projectontwikkeling te Hardinxveld-Giessendam wil op de daarbij vrijkomende gronden vijf nieuwe woningen realiseren. Het geldende bestemmingsplan staat de bouw van de woningen niet toe.

Voorliggend bestemmingsplan Polderdijk 15a Maasdam biedt de juridische basis om te zijner tijd omgevingsvergunning te verlenen voor de bouw van de vijf burgerwoningen.

#### **1.3 Leeswijzer**

Dit bestemmingsplan is gebaseerd op de SVBP 2012.

Het bestemmingsplan bestaat uit de volgende stukken:

- Verbeelding (plankaart)
- Planregels

Het bestemmingsplan gaat vergezeld van deze toelichting.

Deze toelichting omvat een omschrijving op hoofdlijnen van het plangebied en het plan (hoofdstuk 2). Het relevante beleid voor het plangebied (hoofdstuk 3) en een omschrijving van de verschillende omgevingsaspecten (hoofdstuk 4). In hoofdstuk 5 van deze toelichting wordt een juridische toelichting gegeven. Hoofdstuk 6 omvat de aspecten planschade en economische uitvoerbaarheid. Tot slot wordt in hoofdstuk 7 het overleg ex artikel 3.1.1 Besluit ruimtelijke ordening (Bro) beschreven.

## **2. Beschrijving plangebied en bouwplan**

#### **2.1 Inleiding**

In dit hoofdstuk wordt het plangebied beschreven. Vervolgens wordt ingegaan op de randvoorwaarden en aandachtspunten.

#### **2.2 Typering plangebied**

Het plangebied ligt ten zuidwesten van de bebouwde kern van Maasdam. De Polderdijk, waaraan het plangebied ligt, loopt evenwijdig aan de Binnenbedijkte Maas. Langs de Polderdijk is lintbebouwing aanwezig, aan de noordzijde relatief nieuwere woningbouw. Aan de zuidzijde staan voornamelijk grotere vrijstaande woningen. Ten noordoosten van het plangebied zijn enkele recreatieve voorzieningen aanwezig zoals een tennisbaan en een paardenrijbak. Het plangebied wordt omringd door agrarisch gebied met een open karakter. Het perceel Polderdijk 15a in Maasdam zelf is intensief bebouwd met glasopstanden, bedrijfsgebouwen en een bedrijfswoning.

#### **2.3 Huidige situatie**

Het perceel Polderdijk 15a in Maasdam heeft een agrarische bestemming. Hierna een impressie van de huidige bebouwde situatie.

**Figuur 2: woning Polderdijk 15a Figuur 3: voorzijde bedrijfsbebouwing**

Het agrarisch bedrijf stopt met de bedrijfsvoering. Mede gelet op ontwikkelingen in de glastuinbouwsector is het aanwezige areaal aan bedrijfsbebouwing niet rendabel te exploiteren.

Het betreft de percelen, kadastraal bekend Maasdam, sectie G nrs. 318, 320, 673 en 674. Deze percelen hebben een oppervlakte van 185 m2 (G 318), 165 m2 (G 320), 640 m2 (G 673) en 33.780 m2 (G 674), in totaal derhalve 34.770 m2 (3.47.70 ha).

Hierna is de kadastrale tekening opgenomen.

**Figuur 4: kadastrale tekening**

#### **2.4 Bouwplan**

Het plan voorziet in het oprichten van de vijf woningen van maximaal 795 m³ aan de Polderdijk 15a in Maasdam. De woningen worden op het noordelijke deel van het plangebied gerealiseerd.

Het zuidelijke deel van het plangebied behoudt de agrarische bestemming en zal onderdeel gaan vormen van het ongebouwde agrarische gebied in dit deel van de Sint Anthoniepolder.

## **3. Beleidskader**

#### **3.1 Inleiding**

In dit hoofdstuk worden de hoofdlijnen beschreven van het relevante beleid van het rijk, provincie, regio en gemeente.

#### **3.2 Rijksbeleid**

#### **3.2.1 Structuurvisie Infrastructuur en Ruimte (2012)**

De Structuurvisie Infrastructuur en Ruimte is in 2012 in werking getreden. In de SVIR kiest het Rijk drie doelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijk-economische structuur van Nederland;
- Het verbeteren en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

In de SVIR wordt ten aanzien van het onderwerp 'Verstedelijkings- en landschapsbeleid' aangegeven, dat het Rijk dit overlaat aan de provincies en gemeenten. Gemeenten krijgen ruimte voor kleinschalige natuurlijke groei geënt op het bouwen van huizen die aansluiten bij de woonwensen van mensen. Het plan voor de bouw van enkele woningen in Maasdam voldoet aan de uitgangspunten van de SVIR. Binnen het plangebied bevinden zich overigens geen ruimtelijke belangen zoals benoemd in de SVIR.

Het bouwplan voldoet dan ook aan de uitgangspunten van deze structuurvisie.

#### **Ladder voor duurzame verstedelijking (SER-ladder)**

Op 1 oktober 2012 is het Besluit ruimtelijke ordening (Bro) gewijzigd, en is 'de ladder voor duurzame verstedelijking' daaraan toegevoegd. De ladder voor duurzame verstedelijking is in de Structuurvisie Infrastructuur en Ruimte (SVIR) geïntroduceerd. Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Het Rijk wil met de introductie van de ladder vraaggerichte programmering bevorderen. De ladder beoogt een zorgvuldige afweging en transparante besluitvorming bij alle ruimtelijke en infrastructurele besluiten. In paragraaf 3.3.1 wordt bij de behandeling van het provinciaal ruimtelijk beleid ingegaan op de ladder, kortheidshalve wordt daarnaar verwezen.

#### **3.2.2 Besluit algemene regels ruimtelijke ordening (Barro)**

Het Rijk legt met het Besluit algemene regels ruimtelijke ordening (Barro) de nationale ruimtelijke belangen juridisch vast.

Het Barro heeft als doel om vanuit een concreet nationaal belang een goede ruimtelijke ordening te bevorderen. Het Barro is het inhoudelijke beleidskader van de rijksoverheid waaraan bestemmingsplannen van gemeenten moeten voldoen. De volgende onderwerpen uit de AMvB Ruimte moet worden vertaald in bestemmingsplannen, Project Mainportontwikkeling Rotterdam, Kustfundament, Grote Rivieren, Waddenzee en Waddengebied, Defensie en Erfgoederen van uitzonderlijke universele waarde.

Bij besluit van 28 augustus 2012 (inwerking getreden op 1 oktober 2012) is het Barro aangevuld met de ruimtevraag voor de onderwerpen hoofdinfrastructuur (reserveringen voor hoofdwegen en landelijke spoorwegen en vrijwaring rond Rijksvaarwegen), de elektriciteitsvoorziening, het regime van de herijkte ecologische hoofdstructuur en waterveiligheid (bescherming van primaire waterkeringen en bouwbeperkingen in het IJsselmeergebied).

Binnen het plangebied bevinden zich geen ruimtelijke belangen zoals benoemd in de Barro. Een doorvertaling is dan ook niet benodigd.

#### **3.3 Provinciaal beleid**

#### **3.3.1 Visie ruimte en mobiliteit en Verordening Ruimte 2014**

Provinciale Staten van Zuid-Holland heeft in 2014 de Visie Ruimte en Mobiliteit, het Programma Ruimte, het Programma Mobiliteit en de Verordening Ruimte 2014 , laatstelijk gewijzigd op 4 maart 2015), vastgesteld. De provincie zet in op een efficiënte benutting van de ruimte en de netwerken, met aandacht voor de (ruimtelijke) kwaliteit. Uitgangspunt hierin zijn vier zogenaamde rode draden:

- 1. Het beter benutten en opwaarderen van bestaande netwerken en bebouwde gebieden;
- 2. Het vergroten van de agglomeratiekracht;
- 3. Het verbeteren van de ruimtelijke kwaliteit;
- 4. Het bevorderen van de transitie naar een water- en energie-efficiënte samenleving.

De provincie geeft richting en ruimte aan een optimale wisselwerking tussen ruimtelijke ontwikkelingen en gebiedskwaliteit. Stedelijke ontwikkelingen moeten binnen bestaand stads- en dorpsgebied (BSD) plaatsvinden.

De vier rode draden zijn uitgewerkt in regelgeving, door het toepassen van:

- A. de ladder voor duurzame verstedelijking
- B. de integrale kwaliteitskaart
- C. het categoriseren van alle gebieden naar kwaliteiten gekoppeld met de aard en schaal van ontwikkelingen.

#### Ad A.

De provincie Zuid-Holland past de ladder voor duurzame verstedelijking uit het Bro toe en heeft deze aangevuld (artikel 2.1.1 Verordening Ruimte):

#### *Lid 1 Ladder voor duurzame verstedelijking*

Een bestemmingsplan dat een nieuwe stedelijke ontwikkeling mogelijk maakt, voldoet aan de volgende eisen:

- a. de stedelijke ontwikkeling voorziet in een actuele behoefte, die zo nodig regionaal is afgestemd;
- b. in die behoefte wordt binnen het bestaand stads- en dorpsgebied voorzien door benutting van beschikbare gronden door herstructurering, transformatie of anderszins, of;
- c. indien de stedelijke ontwikkeling niet binnen het bestaand stads- en dorpsgebied van de betreffende regio kan plaatsvinden, wordt gebruik gemaakt van locaties die,
	- i. gebruikmakend van verschillende middelen van vervoer, passend ontsloten zijn of als zodanig worden ontwikkeld,
	- ii. passen in de doelstellingen en richtpunten van de kwaliteitskaart van de Visie ruimte en mobiliteit, waarbij artikel 2.2.1. van toepassing is, en
	- iii. zijn opgenomen in het Programma ruimte, voor zover het gaat om locaties groter dan 3 hectare.

De regeling 'Ruimte voor Ruimte' wordt niet aangemerkt als (extra) stedelijke ontwikkeling. Doel van de regeling is juist om de hoeveelheid bebouwing te reduceren en/of te verplaatsen (handreiking ladder voor duurzame verstedelijking, Ministerie I&M november 2013).

#### Ad B.

De integrale kwaliteitskaart is opgebouwd uit vier lagen: de laag van de ondergrond, de laag van de cultuur- en natuurlandschappen, de laag van de stedelijke occupatie en de laag van de beleving. De kwaliteitskaart is uitgewerkt in een aantal specifieke richtpunten per laag. Ontwikkelingen moeten rekening houden met deze richtpunten. De kwaliteiten zijn uitgewerkt in de gebiedsprofielen. Een van de richtpunten in de laag van de stedelijke occupatie is bijvoorbeeld dat ontwikkelingen aan de stads- en dorpsranden bij moeten dragen aan het realiseren van een rand met passende overgangskwaliteit (front, contact of overlap).

In de Verordening Ruimte van 2014 staat vermeld (artikel 2.2.1) dat indien "de ruimtelijke ontwikkeling qua aard of schaal niet past binnen het gebied (aanpassen), wordt deze uitsluitend toegestaan mits de ruimtelijke kwaliteit per saldo ten minste gelijk blijft door:

- ii. het zo nodig treffen van aanvullende ruimtelijke maatregelen zoals bedoeld in het derde lid".
In dat bedoelde derde lid staat vervolgens weer vermeld:

- "i. duurzame sanering van leegstaande bebouwing, kassen en/of boom- en sierteelt,
- ii. wegnemen van verhardingen,
- iii. toevoegen of herstellen van kenmerkende landschapselementen,
- iv. andere maatregelen waardoor de ruimtelijke kwaliteit verbetert".

In de toelichting wordt aangegeven dat: "Bij aanvullende ruimtelijke maatregelen gaat het onder andere om de maatregelen uit de voormalige regeling 'Ruimte voor Ruimte'. Vervolgens wordt daarbij aangegeven dat in ruil voor de sloop van 1.000 m² bebouwing of 5.000 m² kassen een woning buiten bestaand stads- en dorpsgebied (BSD) wordt gebouwd. Dit beleid wordt sinds 2000 in heel Nederland wordt toegepast. In 2003 is dat beleid ook juridisch verankerd in de regeling voornoemde regeling 'Ruimte voor Ruimte' van de provincie Zuid-Holland. Dit beleid heeft tot doel verstorende bedrijfsbebouwing in het landelijk gebied te slopen om hiermee de kwaliteit van het landelijk gebied te verbeteren.

In deze regeling staat ten aanzien van de compensatielocaties vermeld dat: "Compensatie ter plekke (waarbij de compensatiewoning wordt gebouwd op het perceel van de te slopen bebouwing) wordt beschouwd als een volwaardige toepassing van 'Ruimte voor Ruimte'."

Het bestemmingsplan Polderdijk 15a Maasdam past in het beleid. Er wordt voldoende bedrijfsbebouwing gesaneerd voor de compensatie van de bouw van 4 nieuwe woningen en die woningen worden 'ter plekke' gebouwd. In paragraaf 3.5 wordt dit aspect nader toegelicht.

#### Ad C.

De provincie heeft gebieden ingedeeld in drie beschermingscategorieën:

- 1. Beschermingscategorie 1: gebieden met topkwaliteit (bv. EHS en Natura2000 en cultuurhistorische kroonjuwelen). Ruimtelijke ontwikkelingen in gebieden met beschermingscategorie 1 zijn in beginsel alleen mogelijk voor zover ze bijdragen aan het behoud of de ontwikkeling van de specifieke waarden.
- 2. Beschermingscategorie 2: gebieden met bijzondere kwaliteit (weidevogelgebieden buiten EHS, groene buffers, graslanden in Bollenstreek en openbare recreatiegebieden). Ruimtelijke ontwikkelingen in deze gebieden zijn mogelijk, maar met inachtneming van het instandhouden van de specifieke waarden.
- 3. Beschermingscategorie 3: overige gebieden.

Afhankelijk van de aard en de schaal van de ontwikkeling is er sprake van inpassing (gebiedseigen ontwikkeling, passend bij aard en schaal landschap), aanpassing (gebiedsvreemde ontwikkeling, met maatregelen passend te maken aan aard en schaal van het landschap) en transformatie (niet passend bij aard en schaal van het landschap). Voor ruimtelijke ontwikkelingen die (in eerste instantie) niet passen bij de aard en/of de schaal van het gebied zijn ontwerpoptimalisaties, inpassingsmaatregelen of aanvullende ruimtelijke maatregelen nodig om de ruimtelijke kwaliteit te behouden of te verbeteren.

Het gaat dan om:

- Duurzame sanering van leegstaande bebouwing, kassen en/of boom- en/of sierteelt;
- Wegnemen van verharding;
- Toevoegen of herstellen van kenmerkende landschapselementen
- Andere maatregelen waarbij de ruimtelijke kwaliteit verbetert.

Bij aanvullende ruimtelijke maatregelen gaat het onder andere om de maatregelen uit de voormalige regelingen ruimte-voor-ruimte en 'nieuwe landgoederen'. Vooralsnog blijft de provincie de regel hanteren dat in ruil voor de sloop van 1.000 m2 bebouwing of 5.000 m2 kassen één woning buiten BSD kan worden toegevoegd.

Het perceel Polderdijk 15a ligt in gebied met beschermingscategorie 3. Het plan voldoet aan de uitgangspunten van de voormalige regeling 'Ruimte voor Ruimte'.

**Figuur 5: deel kaart 'beschermingscategorieen ruimtelijke kwaliteit' provincie Zuid-Holland**

#### *Gebiedsprofiel Hoeksche Waard*

Gedeputeerde Staten van Zuid-Holland hebben op 24 mei 2013 het Gebiedsprofiel Hoeksche Waard vastgesteld. Het Gebiedsprofiel Hoeksche Waard is één van de 16 gebiedsprofielen die voor Zuid-Holland worden gemaakt. Met de introductie van deze profielen wil de provincie ruimtelijke kwaliteit als belangrijke voorwaarde stellen voor nieuwe gebiedsontwikkelingen. Het gebiedsprofiel verbeeldt en beschrijft de ruimtelijke kwaliteiten en ambities voor het landelijke gebied. Hierdoor wordt duidelijk waar rekening mee moet worden gehouden bij nieuwe ruimtelijke ingrepen.

De Hoeksche Waard is een uniek agrarisch polderlandschap en als representant van de bedijkingsgeschiedenis van Nederland ook op internationale schaal bijzonder. De schoonheid van het landschap zit in de eenvoud: een weids en open landschap waarin dorpen, dijken, polders en kreken de ingrediënten van een leesbaar landschap zijn. De landschappelijke identiteit van de Hoeksche Waard wordt sterk bepaald door de ligging in het deltagebied. Een eiland tussen de grote wateren, waar het land is gewonnen op het water. De vruchtbare kleigronden hebben van de Hoeksche Waard een sterk landbouwgebied gemaakt. Door de rust en de ruimte is het een aantrekkelijk gebied voor recreatie, toerisme en wonen in de nabijheid van de stad.

Kwaliteiten

In samenwerking met SOHW, Waterschap Hollandse Delta en maatschappelijke organisaties, heeft de provincie Zuid-Holland de kwaliteiten in de Hoeksche Waard bepaald. De ambities in het gebiedsprofiel richten zich op:

- de herkenbaarheid van de structuur van dijken en kreken
- de openheid van de polders
- de ontwikkeling van hoogwaardige dorpsranden
- een zonering van het landschap
- het versterken van de verbindingen tussen dorp en landschap
- de verdere ontwikkeling van buitendijkse natuur

Nieuwe ontwikkelingen dienen met deze kwaliteiten rekening te houden. Voor gemeenten vormt het gebiedsprofiel een handreiking bij de verplicht op te stellen beeldkwaliteitsparagraaf bij nieuwe bestemmingsplannen voor het buitengebied en stadsen dorpsranden. Ten aanzien van het plangebied en omgeving vermeldt het gebiedsprofiel het volgende. Het plangebied ligt in de Sint Anthonypolder. Dit is oudste polder van de Hoeksche Waard, die als enige de St. Elizabethvloed uit 1421 doorstond.

De in relatie tot Polderdijk 15a belangrijkste ambities voor dit gebied zijn:

- Behoud en versterking van de openheid van de polders;
- Voorkom versnippering van de ruimte door bebouwing en beplanting te koppelen aan de dijk en de erven of in te zetten voor de afronding van de compacte dorpskernen;
- Behoud van de herkenbaarheid en leesbaarheid van het polderpatroon. De polder wordt als eenheid beschouwd en ontwikkelingen worden vanuit de polder als geheel bezien.

Het plan voor de herinrichting van het plangebied voldoet aan deze ambities. De afbraak van de kassen en het compenseren met minder bebouwing versterkt de openheid van de polder. De bebouwing wordt op het gedeelte van het perceel gesitueerd dat tegen de Polderdijk aan ligt. De polder wordt hierdoor niet aangetast. In paragraaf 3.5.4 is een beeldkwaliteitsparagraaf opgenomen, waarin wordt ingegaan op de kenmerken van het gebied en de opzet van het plan.

Naar aanleiding van ingebrachte inspraakreacties wordt een strook van circa 8 meter toegevoegd aan de achtertuinen van de woningen Polderdijk 19a, b en c. Daarnaast komt er een strook van 10 meter met de bestemming Tuin, dit om enige afstand te waarborgen tussen de genoemde woningen en de nieuwe woningen. Achter het perceel Polderdijk 19 komt een strook van 18 meter met de bestemming Tuin.

**Figuur 6: opzet strook achter Polderdijk 19, 19a, b en c**

#### *Conclusie*

Aan alle voorwaarden wordt voldaan zodat het provinciale beleid de voorgestane ontwikkeling niet in de weg staat.

#### **3.4 Regionaal beleid**

#### **Structuurvisie Hoeksche Waard**

Dit betreft het op initiatief van de Commissie Hoeksche Waard opgestelde Ruimtelijk Plan voor de Hoeksche Waard. De Commissie Hoeksche Waard heeft het Ruimtelijk Plan op 12 mei 2009 goedgekeurd.

Vervolgens hebben de gemeenteraden van Strijen, Oud-Beijerland, Korendijk, Cromstrijen en Binnenmaas het Ruimtelijk Plan vastgesteld, respectievelijk op 30 juni en 6, 7 en 9 juli 2009. Het plangebied heeft in het Ruimtelijk Plan de aanduidingen 'landbouwontwikkelingsgebied' en 'stimuleringsgebied weidevogel- en ganzenbeheer' gekregen.

Deze aanduidingen staan niet in de weg aan de wijziging van de bestemming op het perceel Polderdijk 15a. Het gaat hier om het saneren van overbodig geraakte agrarische bedrijfsbebouwing en het realiseren van een veel beperktere omvang van nieuwe bebouwing. Bestaande andere agrarische bedrijven worden niet gehinderd in hun bedrijfsvoering.

De bestemmingswijziging tast het karakter van het agrarisch gebied niet aan. Daarnaast verhindert deze ontwikkeling niet de gedachte functie van stimuleringsgebied voor weidevogel- en ganzenbeheer.

**Figuur 7 deel plankaart Ruimtelijk Plan voor de Hoeksche Waard**

#### **3.5 Gemeentelijk beleid**

#### **3.5.1 Structuurvisie Binnenmaas 2020 'Binnenmaas geeft je de ruimte'**

Op 7 maart 2013 heeft de gemeenteraad de Structuurvisie Binnenmaas vastgesteld. In de structuurvisie wordt de gewenste ruimtelijke ontwikkeling tot 2020 beschreven. Bij het opstellen van de structuurvisie is aangesloten bij documenten zoals de Structuurvisie Hoeksche Waard en het visiedocument 'Binnenmaas Vitaal'. Het karakter van de gemeente Binnenmaas kan niet los worden gezien van het karakter van de Hoeksche Waard en wordt hier mede door bepaald.

Voor 2020 is de volgende visie opgesteld: 'Binnenmaas geeft je ruimte', ruimte om te wonen, ruimte om samen te leven, ruimte om te ondernemen en ruimte om te recreëren. De gemeente heeft deze visie uitgewerkt in acht inhoudelijke thema's:

- Zes vitale dorpen met elk hun eigen dynamiek
- Nationaal landschap: open polders, kreken en dijken
- Wonen voor iedereen in een aantrekkelijke omgeving
- Binnenmaas op de kaart!
- Ruimte voor bedrijvigheid: kwalitatief én functioneel
- Erfgoed voor de toekomst
- Natuurlijk en bewust duurzaam
- Bereikbaar en verbonden

#### **Nationaal landschap**

Voor het 'nationaal landschap' geldt dat het open polderlandschap van de gemeente Binnenmaas hoofdzakelijk een agrarisch landschap is en blijft. Om het open polderlandschap te behouden wordt solitaire bebouwing in het buitengebied niet toegestaan. Bestaande bebouwing in het buitengebied kan worden gehandhaafd.

In de Structuurvisie wordt het saneren van verspreid liggende glastuinbouwgebieden op kwatsbare locaties als doelstelling genoemd om het open karakter van het landschap te versterken. Het voorliggende 'Ruimte voor Ruimte' plan past binnen deze doelstelling.

#### **3.5.2 Bestemmingsplan Landelijk Gebied Binnenmaas**

Het perceel Polderdijk 15a is opgenomen in het bestemmingsplan Landelijk Gebied Binnenmaas. De gemeenteraad van Binnenmaas heeft het bestemmingsplan op 24 december 2013 vastgesteld. Uit de verbeelding blijkt dat de gronden de bestemming ´Agrarisch met waarden´ heeft gekregen en enkele functieaanduidingen (openheid, ondersteunende glastuinbouw, waterhuishoudkundige situatie, hoogteverschillen). Daarnaast is de dubbelbestemming ´Waarde – Archeologische verwachting middelhoog 2' ook op het perceel van toepassing. Over een strook aan de westzijde van het perceel is de gebiedsaanduiding 'vrijwaringszone – molenbiotoop' aanwezig.

**Figuur 8: deel verbeelding bestemmingsplan Landelijk Gebied Binnenmaas**

#### **3.5.3 Ruimte voor ruimte ontwikkeling**

Op het perceel aan de Polderdijk 15a is aan bedrijfsopstallen aanwezig: Bedrijfsgebouwen 1.042 m2 Kassen 15.325 m2. Op basis van de voormalige 'Ruimte-voor-ruimte-regeling' van de provincie mocht voor

iedere 1.000 m2 aan gebouwen en voor iedere 5.000 m2 aan kassen één compensatiewoning worden gebouwd.

Tevens kon de bestaande bedrijfswoning worden gesloopt en worden herbouwd als burgerwoning elders op het perceel. Geprojecteerd op Polderdijk 15a mogen er 4,11 compensatiewoningen worden teruggebouwd. De gemeente houdt deze transformatieberekening aan.

Hierdoor kunnen er vier extra burgerwoningen worden gebouwd. Regulier hebben deze woningen een inhoud van maximaal 775 m3. Aangezien er sprake is van een overschot aan te saneren bebouwing van 0,11, mogen de woningen via de door de gemeente Binnenmaas toegepaste glijdende schaal een inhoud hebben van maximaal 795 m3.

De gemeente kan zich met deze ontwikkeling verenigen omdat er sprake is van ruimtelijke kwaliteitswinst. In de volgende paragraaf wordt hier nader op ingegaan. Via een in de regels opgenomen voorwaardelijke verplichting is geregeld dat de agrarische bebouwing eerst moet worden afgebroken alvorens er woningen kunnen worden gebouwd.

#### **3.5.4 Beeldkwaliteit**

Deze beeldkwaliteitsparagraaf voor Polderdijk 15a in Maasdam geeft in woord en beeld en voor verschillende schaalniveaus de uitgangspunten voor het te ontwikkelen stedenbouwkundig en architectonisch ontwerp. Het is een op locatie en situatie afgestemd referentiekader voor de architectonische en stedenbouwkundige vormgeving. Verder wordt aangegeven welke aspecten van belang worden geacht voor de buitenruimte.

#### **Inventarisatie**

Het plangebied ligt ten westen van de kern Maasdam in een oude opwaspolder, de Sint Anthonypolder. De Sint Anthonypolder is een relatief kleine polder die zich kenmerkt door een grote openheid. De polder is voor een deel in gebruik als weiland en voor een deel als bouwland. De polder is verder open, waardoor er van grote afstand zicht is op de bebouwing in de polder.

#### **Analyse**

Met de sloop van de kassen en het bouwen van woningen ontstaat er de mogelijkheid op deze locatie een kwalitatief betere inpassing in het landschap te realiseren. De sloop van de kassen kan de openheid in de polder vergroten, door de nieuwe woningen minder ver de polder in te laten steken dan de kassen.

De Sint Anthonypolder is een zeer grote open ruimte. De openheid is in het midden van de polder het grootst. Aan de randen is er door bebouwing en beplanting sprake van een matig open landschap. Er is sprake van bebouwing langs de dijken in de vorm van dijklinten, in de vorm van boerderijen die wat verder van de dijk af liggen en bij Maasdam in de vorm van een kleine uitbreidingswijk.

De te slopen kassen liggen tussen de uitbreiding van Maasdam aan de Gatsedijk en de grote openheid van de Sint Anthonypolder. Deze ligging maakt dat er vanuit de uitbreiding van Maasdam er minder lange zichtlijnen de polder in zijn. De kassen steken ver de polder in, en zijn door het ontbreken van afschermende beplanting vanuit de hele polder zichtbaar. Het is daarbij het enige kassencomplex in de polder.

Door de aanleg van compensatiewoningen ontstaat er een mooie gelegenheid om de openheid van de polder te versterken. Tevens ontstaat er een mogelijkheid om de groene randen van de polder te versterken.

#### **Het plan**

Het plan gaat uit van 5 woningen. De bestaande bedrijfsbebouwing wordt afgebroken en daarvoor in de plaats worden 4 compensatiewoningen gebouwd. Daarnaast wordt voor de bestaande bedrijfswoning een nieuwe woning teruggebouwd. De woningen komen achter de bestaande bebouwing aan de Polderdijk te liggen, in de open polder. De vijf woningen steken minder ver de polder in dan de kassen. Alle kassen worden afgebroken en daar waar geen woningen komen blijft het open.

De woningen worden ontsloten door middel van een gezamenlijke ontsluitende weg vanaf de Polderdijk. Deze weg zal een rijbaan hebben met een breedte van circa 6 meter, een parkeer- en groenstrook van circa 3,5 meter.

Omdat de compensatiewoningen in de open polder staan en daardoor van grote afstand zichtbaar zijn dienen ze zorgvuldig te worden ingepast in de landelijke omgeving. In verband met privacy en uitzicht van de bestaande woningen, staan de nieuwe woningen op enige afstand van deze bestaande woningen aan de Polderdijk.

Tegelijkertijd zijn ze ook zo dicht mogelijk aan de rand van de polder gepositioneerd om zoveel mogelijk de openheid van de polder te versterken.

#### **Richtlijnen**

Gelet op het bovenstaande zijn de volgende beeldkwaliteitsrichtlijnen voor de locatie geformuleerd.

#### **Beschrijving**

Voor de situering op de kavel is het slotenpatroon leidend. Dit is kenmerkend voor de bebouwing die in de polder ligt. De woningen liggen haaks of evenwijdig aan het slotenpatroon. Tegelijkertijd is afwisseling van belang. In de polder komen alleen individueel vormgegeven bebouwing voor. De nieuwe woningen liggen niet in dezelfde rooilijn en zijn ook individueel vormgegeven.

In hun vormgeving dienen de woningen aan te sluiten bij het landelijke karakter van het gebied. De woningen hebben een landelijke uitstraling, zijn voorzien van een zadeldak waarbij de gootlijn grotendeels niet hoger rijkt dan circa 4 meter.

**Referentiebebouwing in de omgeving**

Er wordt een bufferstrook gerealiseerd tussen de kavels en het agrarisch gebied. Dit is in de verbeelding van dit bestemmingsplan opgenomen. Mede vanwege de uitkomst van het overleg met insprekers en de vereniging Hoeksche Waards Landschap is gebleken dat er behoefte aan bestaat aan een 'zachte' overgang tussen woonkavels en agrarisch gebied. Om die reden wordt een watergang aangelegd met een niet-hoogopgaande beplanting, Hierdoor blijft er zicht bestaan op het achterliggende open agrarisch gebied. Deze bufferstrook wordt bij het bouw- en woonrijpmaken van het gebied aangelegd. In de regels is een voorwaardelijke verplichting opgenomen, waaruit blijkt dat er pas woningen mogen worden gebouwd als de beplanting is aangebracht.

#### **Richtlijnen**

*Situering*

- passend binnen het landelijke karakter van de omgeving
- vrijstaand en niet in dezelfde rooilijn als de naastgelegen woning
- gelegen op ruime afstand van de ontsluitende weg / ruime voortuin

- een wisselende bouwrichting, dwars of loodrecht op de structuur van het sloten die de polder in lopen
#### *Massa en vorm*

- individueel vormgegeven
- aansluitend bij de maat en schaal van de landelijke bebouwing in de polder in de omgeving
- in hoofdzaak maximaal anderhalve bouwlaag met kap
- voorzien van een (samengestelde) hellende kap zoals een zadeldak of schildkap, de nokrichting is vrij

#### *Gevelkarakteristiek*

- een eenvoudige en evenwichtige gevelgeleding
- met de voorgevel georiënteerd op de ontsluitende weg
- passend binnen het landelijke karakter van de omgeving

#### *Detaillering, kleur en materiaal*

- gedekte kleuren
- materialen die passen in de omgeving, zoals baksteen, pleisterwerk en gebakken dakpannen

#### *Landschap*

- polderstructuur / slotenpatroon behouden en aanhouden
- naar de open polder een bufferzone met een watergang met in ieder geval aan de zijde van de woningen niet-hoog opgaande beplanting waardoor er zicht zal bestaan op het achterliggende open agrarisch gebied.

### **4. Onderzoeken**

#### **4.1. Bodem**

Bij een ruimtelijke ontwikkeling waarbij de bouw van nieuwe woningen planologisch mogelijk worden gemaakt, dient inzicht te worden gegeven of de bodem uit milieu hygiënisch oogpunt geschikt is voor het realiseren van de woonbestemming.

Er is verkennend en aanvullend bodemonderzoek uitgevoerd (Inventerra, 01.06.2015, projectnr. 14-2331-R01AvH). In het rapport zijn de volgende conclusies en adviezen opgenomen:

*'In het dempingsmateriaal bij boring 206/206a is middels een quickscan asbest aangetoond. Omdat het een quickscan betreft kon geen gehalte worden vastgesteld. Gezien de diepte en het feit dat ter plaatse geen woningen komen, maar een toegangsweg en openbaar groen zijn voorzien (zie bijlage 1), is de noodzaak tot nader onderzoek naar asbest naar onze mening afhankelijk van de geplande werkzaamheden ter plaatse (graven of afdekken).*

*Ter plaatse van de oostelijke asfaltverharding is een sterke verontreiniging met PAK aangetoond. De maximale hoeveelheid sterk verontreinigde grond bedraagt 8 m3. Op grond hiervan kan geconcludeerd worden dat er geen sprake is van een geval van ernstige bodemverontreiniging conform de Wet bodembescherming en daarmee is er dus geen saneringsnoodzaak. Voor het overige zijn de aangetoonde verhoogde gehalten zodanig licht verhoogd dat aanvullend onderzoek (eventueel op basis van een aangepaste onderzoeksstrategie) of nadere maatregelen ons inziens niet noodzakelijk worden geacht.'*

Hierna is een nader asbestonderzoek conform NEN 5707 uitgevoerd (Inventerra, 17 december 2015, projectnr. 15-2282-R01AvH). Het doel van het nader onderzoek is het vaststellen van de ernst en omvang van de bodemverontreiniging en om een schatting van het gemiddelde gehalte aan asbest te maken. De conclusies en aanbevelingen van het rapport luiden als volgt:

*'Uit de resultaten van het onderzoek blijkt dat in het dempingsmateriaal (0,8 tot 1,5 m-mv) ter plaatse van RE1 (sleuven SL01, SL02 en SL06) sprake is van een gemiddelde (gewogen) asbestgehalte (420,14 mg/kgds) hoger dan de interventiewaarde van 100 mg/kgds. Op grond hiervan is er een zogenaamd geval van ernstige bodemverontreiniging en daarmee is sprake van een saneringsnoodzaak in de zin van de Wet bodembescherming. In zowel de boven- als onderliggende bodemlagen en in de sleuven/monsters voor horizontale afperking is geen asbest aangetoond. Het tracé van de demping is verontreinigd over een lengte van circa 35 meter. De breedte van de demping bedraagt 2,5 meter, zoals blijkt uit het profiel van sleuf SL06. De dikte van de verontreinigde laag betreft 0,7 meter. De totale omvang komt daarmee op circa 60 m3. De globale omvang van de verontreiniging is weergegeven op de situatietekening in bijlage 1.2. De verontreiniging bevindt zich op basis van de onderzoeksresultaten geheel ter plaatse van het perceel dat gepland is om als toegangsweg te fungeren en niet ter plaatse van de toekomstige percelen voor woningbouw.*

*De Wet bodembescherming maakt onderscheid tussen historische gevallen van verontreiniging die vóór 1 januari 1987 ontstaan zijn en nieuwe gevallen van verontreiniging die ná 1 januari 1987 ontstaan zijn. Voor verontreinigingen met asbest geldt dat sprake is van een nieuw geval indien de verontreiniging aantoonbaar is veroorzaakt na 1 januari 1993. Aangezien de aangrenzende kas gebouwd is aan het begin van de jaren '90 en de betreffende sloot vooraf is* 

*gedempt, wordt ervan uitgegaan dat sprake is van een historische verontreiniging. Bij historische gevallen van verontreiniging mag bij de sanering rekening gehouden worden met de functie die de bodem ter plaatse heeft (functiegericht saneren).*

*Uitgaande van een historische verontreiniging kan sanering plaatsvinden middels verwijdering, isolatie (leeflaag of verharding), of een combinatie van beiden. Voorafgaand aan de sanering dient een BUS-melding te worden opgesteld, dat dient te worden goedgekeurd door het bevoegd gezag Wbb. Een sanering dient te worden uitgevoerd door een BRL7000 erkend aannemer onder begeleiding van een BRL6000 erkend milieukundig begeleider.'*

Er wordt nog bezien op welke wijze de sanering zal worden uitgevoerd. De sanering vindt plaats voorafgaand aan het realiseren van de woningen.

Met inachtneming van genoemde sanering, staat het aspect bodem niet in de weg aan de realisering van dit plan.

#### **4.2 Geluid**

Het wettelijk kader wordt omschreven conform de Wet geluidhinder 2007.

#### **Wegverkeerslawaai**

#### **Wettelijk kader:**

Voor woningbouw binnen de zone van een weg dient een akoestisch onderzoek te worden overlegd. De breedte van de zone van een weg wordt omschreven in artikel 74 van de Wet geluidhinder:

#### **Artikel 74**

[1] Langs een weg bevindt zich een zone die aan weerszijden van de weg de volgende breedte heeft:

- a. in stedelijk gebied:
- 1. voor een weg, bestaande uit 3 of meer rijstroken: 350 meter;
- 2. voor een weg, bestaande uit 1 of 2 rijstroken: 200 meter;
- b. in buitenstedelijk gebied:
- 1. voor een weg, bestaande uit 5 of meer rijstroken: 600 meter;
- 2. voor een weg, bestaande uit 3 of 4 rijstroken: 400 meter;
- 3. voor een weg, bestaande uit 1 of 2 rijstroken: 250 meter.

[2] Het eerste lid geldt niet met betrekking tot:

a. wegen die gelegen zijn binnen een als woonerf aangeduid gebied;

b. wegen waarvoor een maximum snelheid van 30 km per uur geldt.

Artikel 82

Voorkeursgrenswaarde

Conform artikel 82, lid 1 van de Wet geluidhinder geldt voor de geluidbelasting op de gevel van een woning binnen de zone van een weg een voorkeursgrenswaarde Lden van 48dB.

#### **Bouwbesluit**

De minimumeis voor de karakteristieke geluidwering is op grond van het Bouwbesluit 20 dB. Daarnaast is in het Bouwbesluit bepaald dat de karakteristieke geluidwering van de gevel niet kleiner mag zijn dan het verschil tussen de vastgestelde hogere waarde en 33 dB in geluidgevoelige ruimtes. De geluidbelasting op de gevels waar mee gerekend moet worden is exclusief aftrek ingevolge art. 110g van de Wet geluidhinder.

#### **Beoordeling**

Er is onderzoek ingesteld naar de gevelbelasting ten gevolge van verkeerslawaai. Uit het onderzoek (Kraaij akoestisch adviesbureau, Akoestisch Onderzoek Nieuwbouwplan Polderdijk 15a/b te Maasdam, 3 april 2015, project VL.1508.R01) blijkt, dat de berekende geluidbelasting vanwege het wegverkeer op de gevels van de woningen is maximaal 39 dB. De voorkeursgrenswaarde van 48 dB wordt derhalve niet overschreden.

Ten aanzien van de toets aan het Bouwbesluit het volgende. Aangezien er geen hogere waarde hoeft te worden vastgesteld, dienen de woningen alleen te voldoen aan de minimumeis van GA,k = 20 dB.

#### **Spoorweglawaai**

De dichtstbijzijnde spoorlijn (HSL) ligt op circa 2,6 kilometer afstand van de bouwlocatie. Dit geeft geen belemmeringen voor het bouwplan.

#### **Industrielawaai**

Het perceel Polderdijk 15a ligt in niet een geluidzone van een gezoneerd industrieterrein.

#### **Conclusie**

Het bouwplan is uit oogpunt van geluid realiseerbaar.

#### **4.3 Luchtkwaliteit**

In hoofdstuk 5 van de Wet milieubeheer is de regelgeving met betrekking tot luchtkwaliteit vastgelegd.

In artikel 5.16 is vastgelegd dat bestuursorganen bevoegdheden, zoals het vaststellen van een bestemmingsplan, mogen uitoefenen wanneer sprake is van één van de volgende gevallen:

- a) Er is geen sprake is van een (dreigende) overschrijding van de grenswaarden.
- b) De concentratie van de desbetreffende stoffen in de buitenlucht verbetert of blijft ten minste gelijk.
- c) Het plan draagt 'niet in betekenende mate' bij aan de concentratie van de desbetreffende stoffen in de buitenlucht.
- d) De ontwikkeling is opgenomen in een vastgesteld programma, zoals het Nationaal Samenwerkingsprogramma Luchtkwaliteit (NSL).

Een nadere uitwerking van de regelgeving met betrekking tot het begrip 'niet in betekende mate' is vastgelegd in het 'Besluit niet in betekende mate bijdragen (luchtkwaliteitseisen)' en de 'Regeling niet in betekenende mate bijdragen (luchtkwaliteitseisen)'.

Voor ontwikkelingen die 'niet in betekenende mate' bijdragen aan de luchtverontreiniging hoeft niet te worden getoetst aan de grenswaarden. In de Regeling zijn categorieën van gevallen benoemd die in ieder geval als 'niet in betekenende mate' worden aangemerkt en waarvoor toetsing aan de grenswaarden dus zonder meer achterwege kan blijven.

Er is blijkens deze regeling geen onderzoek nodig voor 'woningbouwlocaties, indien een dergelijke locatie, in geval van één ontsluitingsweg, netto niet meer dan 1.500 nieuwe woningen omvat, dan wel, in geval van twee ontsluitingswegen met een gelijkmatige verkeersverdeling, netto niet meer dan 3.000 woningen omvat'.

In het kader van een goede ruimtelijke ordening zijn de jaargemiddelde concentraties NO2 en PM10 in de omgeving van het plangebied inzichtelijk gemaakt. Deze concentraties zijn afkomstig uit de NSLmonitoringstool. In deze tool is de Polderdijk niet opgenomen. De concentraties van de blootstellingsberekeningen van Monitoringsronde 2014 zijn wel te vinden op de Atlas voor de Leefomgeving. Uit deze Atlas blijkt dat, nabij het plangebied, de jaargemiddelde concentraties NO2 en PM10 respectievelijk maximaal 20,7 μg/m3 en 20,5 μg/m3 bedraagt. De jaargemiddelde grenswaarde voor de beide stoffen van 40 μg/m3 wordt niet overschrijden.

#### *Conclusie*

De voorgenomen ontwikkeling betreft een toename van vier woningen, terwijl de bedrijfsmatige vervoersbewegingen niet meer zullen plaatsvinden. Per saldo zal het aantal vervoersbewegingen niet of vrijwel niet toenemen. Een specifiek luchtkwaliteitsonderzoek hoeft derhalve niet te worden uitgevoerd. Uit het oogpunt van luchtkwaliteit worden geen belemmeringen ondervonden.

#### **4.4 Bedrijven en milieuzonering**

Ter bepaling van de mogelijkheid om milieubelastende bestemmingen te realiseren in de nabijheid van milieugevoelige bestemmingen, zoals woningen, wordt gebruik gemaakt van de systematiek van milieuzonering. In de brochure 'Bedrijven en milieuzonering' van de Vereniging van Nederlandse Gemeenten is één en ander nader beschreven en uitgewerkt. In die brochure is ook een Staat van Bedrijfsactiviteiten opgenomen, waarbij per type bedrijf wordt aangegeven welke afstanden tussen milieugevoelige en milieubelastende bestemmingen moet worden aangehouden. Zo ontstaat een zone rond een perceel met een bedrijfsbestemming waar in principe geen milieugevoelige bestemmingen zijn toegestaan. Op deze wijze wordt geborgd dat er geen onaanvaardbare milieuoverlast voor milieugevoelige bestemmingen aan de orde zal zijn.

De planlocatie bevindt zich in het buitengebied van de gemeente Binnenmaas.

Tegenover de Polderdijk zijn een tennisvereniging en een paardensportvoorziening (rijbak en gebouwtje) aanwezig. De afstand van de twee dichtst bij de Polderdijk te realiseren nieuwe woningen tot de tennisbanen en de paardenrijkbak bedraagt ruim 70 m. De afstand van die woningen tot de grens van de in het bestemmingsplan 'Maasdam' opgenomen bestemming 'Sport' bedraagt 40 m.

Beide sportvoorzieningen hebben een milieuzone van 50 m tot milieugevoelige objecten zoals woningen. Gemeten vanaf de grens van de bestemming 'Sport' is de afstand voor twee van de vijf woningen derhalve enigszins geringer. Tussen de grens van de bestemming 'Sport' en de feitelijke sportvoorzieningen ligt een brede groenstrook, waar geen sportactiviteiten worden uitgeoefend. Om deze reden is het gerechtvaardigd om af te wijken van de richtafstand, aangezien de afstand tussen de aanwezige sportvoorzieningen en de nieuwe woningen groter is dan 50 m.

Er bestaan dan ook uit het oogpunt van milieuzonering geen belemmeringen voor de uitvoering van het plan.

#### **4.5 Externe veiligheid**

Op 27 oktober 2004 is het Besluit externe veiligheid inrichtingen milieubeheer (BEVI) van kracht geworden. In overeenstemming met artikel 5 van dit BEVI dient bij een besluit in het kader van de Wet ruimtelijke ordening (Wro) onderzocht te worden in hoeverre er sprake is van aanwezigheid van risicovolle inrichtingen in de nabijheid van de locatie waarop het Wro besluit betrekking heeft en dienen de risicocontour voor het plaatsgebonden risico (PR 10-6 contour) en het groepsrisico (GR) met de eventuele toename hiervan berekend te worden. Het GR dient in de toelichting op het besluit te worden verantwoord. Eenzelfde aanpak dient gevolgd te worden voor het transport van gevaarlijke stoffen over de weg, het water, het spoor en door de lucht en door buisleidingen. Het kader hiervoor wordt gegeven door het Besluit externe veiligheid transportroutes en de Regeling basisnet.

Gemeenten en provincies zijn in dat kader verplicht de normen uit het BEVI na te leven. Dit houdt onder meer in dat er voldoende afstand aangehouden moet worden tussen kwetsbare objecten en risicovolle bedrijven en transportroutes. Tevens houdt dat in dat rekening moet worden gehouden met het totale aantal aanwezige personen in de directe omgeving van een risicovol bedrijf of transportroute. Het aspect externe veiligheid brengt zodoende met zich mee dat afstemming tussen de drie taakvelden ruimtelijke ordening, milieu en rampenbestrijding van groot belang is.

Uit de risicokaart Nederland blijkt, dat er zich in de directe omgeving van het plangebied geen risicobronnen aanwezig zijn waarvan het invloedgebied zich uitstrekt tot over het plangebied.

**Figuur 9: deel risicokaart Nederland**

Uit oogpunt van externe veiligheid is het plan realiseerbaar.

#### **4.6 Geen Milieurapportageplicht.**

Op grond van het Besluit milieueffectrapportage en het Besluit omgevingsrecht moet bij woningbouwontwikkelingen worden bekeken of de ruimtelijke ontwikkeling ook uit milieuoogpunt aanvaardbaar is en of er een Milieueffectrapportage (Mer) moet worden opgesteld. Op grond van de D-lijst uit het besluit Mer moet er in ieder geval een Mer worden opgesteld bij de aanleg of wijziging van een stedelijk ontwikkelingsproject dat een oppervlakte van 100 hectare of meer dan wel de bouw van 2000 of meer woningen omvat. Hier gaat het om de bouw van 4 woningen en de herbouw van 1 woning.

De impact van dit plan is zeer klein en de milieugevolgen zijn in de hiervoor opgenomen hoofdstukken voldoende in kaart gebracht. Er zullen geen nadelige milieugevolgen voor het gebied optreden. Om deze reden is het niet vereist dat er een Mer wordt opgesteld.

#### *Conclusie*

Het plangebied ligt niet binnen een risicocontour. Op het gebied van externe veiligheid is het bestemmingsplan uitvoerbaar.

#### **4.7 Waterhuishouding**

#### *Waterschapsbeleid*

In het Waterbeheerplan 2009-2015 (2009) staat hoe Hollandse Delta het waterbeheer in het werkgebied in de komende jaren wil uitvoeren. Daarbij gaat het om betaalbaar waterbeheer met evenwichtige aandacht voor veiligheid, waterkwaliteit, waterkwantiteit, duurzaamheid en om het watersysteem als onderdeel van de ruimtelijke inrichting van ons land.

Het Waterbeheerplan beschrijft de uitgangspunten voor het beheer, de ontwikkelingen die de komende jaren verwacht worden en de belangrijkste keuzen die het waterschap moet maken. Daarnaast geeft het Waterbeheerplan een overzicht van maatregelen en kosten. De maatregelen voor de Europese Kaderrichtlijn Water (KRW) zijn onderdeel van het plan.

Uit het oogpunt van waterkwaliteit moet schoon hemelwater bij voorkeur worden afgekoppeld en direct worden geloosd op oppervlaktewater. Dit vermindert de vuiluitworp uit het gemengde rioolstelsel en verlaagd de hydraulische belasting van de afvalwaterzuivering. Bij een toename van aaneengesloten verhard oppervlak van 500 m² of meer moet voor hemelwater een lozingsvergunning worden aangevraagd in het kader van de Keur. Als er sprake is van toename aan verhard oppervlak, dan moet in principe 10% van deze toename worden gecompenseerd in de vorm van open water binnen het peilgebied waarin de toename van verharding plaatsvindt. Het plan zal in het kader van het vooroverleg nog aan het Waterschap worden voorgelegd.

Op dit moment is er op de bouwlocatie al bebouwing en verharding aanwezig. De bestaande bebouwing die ter plaatse gesloopt wordt is ruim 15.325 m2 aan kassen en 1.042 m2 aan bedrijfsbebouwing. Daarvoor in de plaats komen vier woningen (met bijbehorende bijgebouwen, terreinverharding en overkappingen). De herbouw van de bestaande bedrijfswoning vergroot het bebouwde oppervlakte beperkt. In totaal zal er ongeveer 2.000 m2 aan verharding aanwezig zijn. Dit betekent dat de bebouwing en daarmee de verharding significant afneemt. Gezien het beleid van het Waterschap is derhalve in de gegeven situatie geen watercompensatie vereist.

#### *Schoon inrichten*

Het vuilwater wordt afgevoerd via de bestaande riolering. Bij de bouw zal ter bescherming van de kwaliteit van het oppervlaktewater geen gebruik worden gemaakt van uitlogende materialen zoals zink, lood, koper en zacht pvc.

Het schoon hemelwater afkomstig van de daken zal via een hemelwaterafvoerleiding direct op de aangrenzende watergang te lozen.

#### *Veilig inrichten*

Het plangebied ligt niet in een beschermingszone van de waterkering.

#### **4.8 Flora en fauna**

In het kader van de verscherpte natuurwetgeving (Flora en faunawet) dient, voordat ergens ruimtelijke ingrepen plaatsvinden, te worden onderzocht of er belangrijke natuurwaarden voorkomen op een te bebouwen locatie.

Er is een quick scan Flora en Fauna uitgevoerd (Elzerman Ecologisch Advies, 12 maart 2015, rapportnr. 2015-MN10). De resultaten van het onderzoek hebben geen aanwijzingen opgeleverd voor aanwezigheid van beschermde planten en dieren.

Het terrein is grotendeels verhard en bebouwd waardoor het voor veel plant- en diersoorten ongeschikt is. De bebouwing vertoonde geen spleten, gaten of kieren waar jaarrond beschermde vogels als Huismus en Gierzwaluw gebruik van kunnen maken. Verblijfplaatsen van vleermuizen zijn hier derhalve ook niet te verwachten. Voor de uitvoering van de plannen is geen ontheffing op de Flora- en faunawet noodzakelijk. Bij de uitvoering van de werkzaamheden moet rekening worden gehouden met de in de Flora- en faunawet opgenomen Algemene Zorgplicht (Art. 2). De Zorgplicht houdt in dat schadelijke effecten aan planten en dieren door menselijk handelen tot een minimum beperkt worden.

#### *Conclusie*

Uit oogpunt van ecologie kan het plan worden gerealiseerd.

#### **4.9 Geur**

Het plangebied ligt niet binnen een geurcirkel van enig in de omgeving aanwezig bedrijf.

#### **4.10 Archeologische waarden en cultuurhistorie**

#### *Archeologie*

De bescherming van het archeologische erfgoed in de bodem en de inbedding ervan in de ruimtelijke ordening is het onderwerp van het Europese Verdrag van Valetta (Malta, 1992). Nederland heeft dit Verdrag ondertekend en goedgekeurd. Sinds 1 september 2007 is de Wet Archeologische Monumentenzorg als onderdeel van de Monumentenwet van kracht. De bescherming van het archeologische erfgoed is een taak van de gemeente geworden. Er dient binnen bestemmingsplannen en bij ruimtelijke onderbouwingen als de onderhavige, aandacht te worden besteed aan archeologische aspecten.

Uit het geldende bestemmingplan Landelijk Gebied Binnenmaas blijkt dat voor het plangebied een middelhoge verwachting geldt voor de aanwezigheid van archeologische waarden. Bij ingrepen waarbij er over een grotere oppervlakte dan 100 m2 grondroerende werkzaamheden worden uitgevoerd, moet archeologisch onderzoek worden uitgevoerd.

In dit kader is een oriënterend archeologisch onderzoek uitgevoerd door middel van historisch onderzoek en proefboringen. In de onderzoeksrapportage (Transect d.d. 14-05- 2015, nr. 14110032) is het volgende advies opgenomen:

*'Aangezien er in het plangebied geen nederzettingsresten uit de periode Late IJzertijd/Romeinse Tijd en Late Middeleeuwen/Nieuwe Tijd worden verwacht, is er volgens ons geen noodzaak tot verder archeologisch onderzoek. Geadviseerd wordt dan ook om de onderzoekslocatie vrij te geven.'*

De gemeente heeft archeologisch advies gevraagd, waaruit het volgende is gebleken. Op basis van het inventariserend veldonderzoek, verkennende fase, is door de gemeentelijke adviseur geconcludeerd dat er binnen het plangebied getijde-afzettingen van het

Laagpakket van Walcheren (Duinkerke IIIb-fase) op Hollandveen voorkomen. De top van het Hollandveen is veraard, maar dit is waarschijnlijk het gevolg van natuurlijke ontwatering. In de top van de getijde-afzettingen is een dunne bouwvoor gevormd, maar verder is ook dit niveau intact. De top van de getijde afzettingen heeft een middelhoge verwachting voor sporen van landgebruik en off-site- resten vanaf de bedijking van de Sint Anthonypolder in 1367. De onderzoekslocatie kan in potentie informatie bevatten die relevant is voor het begrijpen van de ontwikkeling van het klooster in het bijzonder, en de agrarische ontwikkeling van de Hoekse Waard in de bredere zin, en de vraagstellingen vanuit de provincie ten aanzien van de ontwikkeling van het Graafschap Holland, waarin de kloosters een rol hebben vervuld. Derhalve is geadviseerd om het plangebied nader te onderzoeken door middel van proefsleuven.

Naar aanleiding van deze conclusies is met de gemeente afgesproken dat op de locaties waar de woningen worden gebouwd en waar de riolering wordt aangelegd, er alleen graafwerkzaamheden zullen plaatsvinden onder archeologische begeleiding.

Ter bescherming van potentieel aanwezige archeologische waarden wordt de dubbelbestemming 'Waarde – archeologische verwachting middelhoog 2' op het perceel gehandhaafd.

#### *Cultuurhistorie (molenbiotoop)*

Over een klein gedeelte van het plangebied ligt een molenbiotoop. Het betreft de biotoop van de aan de Gatsedijk 4a aanwezige korenmolen De Hoop. De molenbiotoop is nodig om een vrije windvang en het zicht op de molen te garanderen. Dit betekent dat beperkingen worden gesteld aan de hoogte van bebouwing en beplanting binnen de molenbiotoop. De molenbiotoop heeft een omvang van 400 meter, gerekend vanuit het middelpunt van de molen. In de regels bij dit bestemmingsplan is bepaald waaraan nieuwe ontwikkelingen moeten voldoen voor wat betreft de maximale hoogte van nieuwe bebouwing en beplanting.

Feitelijk zal de molenbiotoop geen beperkingen opleveren voor de te realiseren woningen, aangezien het bouwplan zodanig is dat geen van de woningen wordt gerealiseerd binnen de molenbiotoop.

#### *Conclusie*

Dit betekent dat dit onderdeel de planvorming niet in de weg staat.

#### **4.11 Kabels en leidingen**

Binnen het plangebied liggen wel diverse kabels en leidingen (nutsleidingen), doch deze zijn planologisch gezien niet relevant.

#### **4.12 Verkeer**

#### *Ontsluiting*

Het perceel is en blijft ontsloten op de Polderdijk. Deze weg is voldoende gedimensioneerd om het aantal verkeersbewegingen (aanname 6 verkeersbewegingen per woning = 30 verkeersbewegingen per etmaal) te verwerken.

#### *Parkeren*

Op eigen terrein is voldoende ruimte aanwezig om minimaal 3 auto's te parkeren. Hiermee wordt voldaan aan de daarvoor gehanteerde parkeernormen van de ASVV 2012 van het CROW.

## **5. Juridische toetsing**

#### **5.1 Juridische planopzet**

Op 1 juli 2008 is de nieuwe Wet ruimtelijke ordening en het nieuwe Besluit ruimtelijke ordening in werking getreden. Per 1 januari 2010 is het verplicht bestemmingsplannen geheel digitaal op te stellen en vast te stellen.

Het bestemmingsplan is opgesteld aan de hand van de Standaard Vergelijkbare Bestemmingsplannen 2012 (SVBP 2012).

#### **5.2 Bestemmingswijzer**

#### 5.2.1. Inleidende regels

Begrippen (artikel 1) en Wijze van meten (artikel 2)

De begrippen die in dit bestemmingsplan zijn opgenomen, worden in artikel 1 nader gedefinieerd. Bij toetsing van het bestemmingsplan wordt uitgegaan van de in dit artikel opgenomen definities van de begrippen. Naast begrippen zijn in het bestemmingsplan hoogte- en andere maten opgenomen die van belang zijn bij het bouwen van bouwwerken. Artikel 2 van de regels geeft een nadere omschrijving hoe de bedoelde maten gemeten moeten worden.

#### 5.2.2 Bestemmingsregels

Binnen het plangebied zijn de bestemmingen 'Agrarisch met waarden' en 'Wonen – verspreide woningen' opgenomen.

De voor 'Agrarisch met waarden' aangewezen gronden betreft het gedeelte van het huidige agrarische bedrijfsperceel, dat geen onderdeel zal vormen van het gebied waar de nieuwe woningen komen. Het in het geldende bestemmingsplan aanwezige bouwvlak komt niet terug in dit nieuwe bestemmingsplan. Binnen deze bestemming zijn geen gebouwen en overkappingen toegestaan.

De voor 'Wonen – verspreide woningen' aangewezen gronden zijn bestemd voor:

- maximaal één woning per bestemmingsvlak;
- mantelzorg in de woning;
- aan huis verbonden beroepen, uitsluitend in de bestaande gebouwen met een vloeroppervlakte van maximaal 30% van het vloeroppervlak van de woning en bijgebouwen tot maximaal 50 m2 per woning;
- aan huis verbonden bedrijven, uitsluitend in de bestaande gebouwen met een vloeroppervlakte van maximaal 30% van het vloeroppervlak van de woning en bijgebouwen tot maximaal 50 m2 per woning;
- bed & breakfast in de woningen.

De toegangsweg naar de woningen heeft de bestemming 'Verkeer'.

Op een strook met een breedte van 10 tot 18 meter achter de woningen Polderdijk 19, 19a, b en c wordt de bestemming Tuin gelegd. Op die grond mag niet worden gebouwd. De bufferstrook als overgang tussen het woongebied en het agrarisch gebied krijgt de bestemming 'Groen'.

Daarnaast wordt er een dubbelbestemming 'Waarde – Archeologische verwachting middelhoog 2' opgenomen, dit ter bescherming van de archeologische waarden in het gebied. Ten slotte is een aanduiding opgenomen 'vrijwaringszone – molenbiotoop' ter bescherming van de vrije windvang van de korenmolen De Hoop aan de Gatsedijk 4a te Maasdam.

#### 5.2.3 Algemene regels

#### Antidubbeltelregel

Het doel van de anti-dubbeltelregel is te voorkomen dat, wanneer volgens een bestemmingsplan bepaalde gebouwen niet meer dan een bepaald deel van een bouwperceel mogen beslaan, het opengebleven terrein niet nog eens meetelt bij het toestaan van een ander gebouw, waaraan een soortgelijke eis wordt gesteld. Kortweg komt het erop neer, dat grond die één keer in beschouwing is genomen voor het toestaan van gebouwen, niet een tweede maal mag meetellen voor de toelaatbaarheid van andere gebouwen, als die grond inmiddels tot een ander bouwperceel is gaan behoren.

#### Algemene bouwregels

Naast de bouwregels die opgenomen zijn in hoofdstuk 2 van de planregels, gelden er aanvullende algemene bouwregels. De algemene bouwregels hebben betrekking op alle bestemmingen die binnen dit bestemmingsplan zijn opgenomen.

#### Algemene gebruiksregels

In dit artikel staat omschreven wat binnen de bestemmingsregeling, zoals opgenomen in hoofdstuk 2 van de planregels, onder strijdig gebruik wordt verstaan.

#### Algemene afwijkingsregels

Dit artikel is opgenomen om ondergeschikte afwijkingen van het bestemmingsplan met een algemene bevoegdheid mogelijk te maken. De regeling voorziet in een duidelijke begrenzing van het toepasbaar bereik van de afwijking.

#### Overgangsrecht

Het overgangsrecht ten aanzien van het bouwen staat verwoord in artikel 21.1 Wro. Dit artikel is, rekening houdend met de terminologie uit de Wabo, één op één overgenomen in dit bestemmingsplan. Een bouwwerk dat op het moment dat het bestemmingsplan in werking treedt aanwezig is, dan wel planologisch mogelijk is en afwijkt van het plan, mag gedeeltelijk worden vernieuwd, veranderd of in het geval van een calamiteit geheel worden vernieuwd of veranderd. De aard van het gebouw mag hierbij niet veranderen en ook mag de omvang niet worden vergroot. Eventuele uitbreiding is slechts mogelijk met een omgevingsvergunning van het bevoegd gezag.

Het voorgaande geldt niet voor bouwwerken die weliswaar bestaan op het moment van inwerkingtreding van - maar zijn gebouwd zonder vergunning en in strijd zijn met - het hiervoor geldende bestemmingsplan, daaronder begrepen het overgangsrecht van dat plan.

Het tweede lid gaat in op het gebruik van (on)bebouwde gronden en bouwwerken, dat afwijkt van het bestemmingsplan op het moment dat dit bestemmingsplan in werking treedt. Dit gebruik mag worden voortgezet. Ander strijdig gebruik is niet toegestaan.

#### Slotregel

Het laatste artikel van het bestemmingsplan betreft de slotregel, waarin de naam, zoals de regels aangehaald kunnen worden, is opgenomen.

#### **5.3 Handhaving**

De gemeente Binnenmaas is belast met het toezicht op de uitvoering van de bouwwerkzaamheden overeenkomstig het bepaalde in dit bestemmingsplan. Bij de opstelling van de bouwregels is de bestemmingsplansystematiek van het bestemmingsplan Landelijk Gebied Binnenmaas in acht genomen.

## **6. Uitvoerbaarheid**

#### **6.1 Economische uitvoerbaarheid**

Het bouwplan omvat de herinrichting van een agrarisch gebied met gebruikmaking van de 'Ruimte voor Ruimte' regeling. Het plangebied ligt in het buitengebied van Maasdam (gemeente Binnenmaas). Het perceel Polderdijk 15a in Maasdam is in eigendom van de fam. Van Os, maar zal worden overgedragen aan BM Projectontwikkeling. .

Met laatstgenoemde initiatiefnemer is een zogenaamde anterieure exploitatieovereenkomst afgesloten. Dit betekent dat het kostenverhaal is verzekerd. Er hoeft dan ook geen exploitatieplan als bedoeld in artikel 6.12 van de Wro te worden vastgesteld. De realisering van het plan wordt verzorgd door initiatiefnemers. De financiële dekking voor het plan is hiermee geregeld en de economische uitvoerbaarheid gewaarborgd.

#### **6.2 Maatschappelijke uitvoerbaarheid**

Overeenkomstig artikel 3.1.1. van het Besluit op de ruimtelijke ordening zal er met de betrokken maatschappelijke instanties vooroverleg worden gevoerd. In hoofdstuk 7 wordt daar nader op ingegaan.

Daarnaast is er overeenkomstig de inspraakverordening een inspraakprocedure gehouden. In de als bijlage bij deze toelichting gevoegde 'Nota inspraak en vooroverleg ex art. 3.1.1 Bro bestemmingsplan 'Polderdijk 15a te Maasdam' zijn de ingediende inspraakreacties en de beoordeling ervan door de gemeente weergegeven. Uit deze nota blijkt op welke onderdelen het bestemmingsplan hierdoor is aangepast.

## **7. Overleg ex artikel 3.1.1. Besluit op de ruimtelijke ordening**

In de 'Nota inspraak en vooroverleg ex art. 3.1.1 Bro bestemmingsplan 'Polderdijk 15a te Maasdam' zijn de door de gemeente ontvangen vooroverlegreacties opgenomen. Het betreft reacties van het Waterschap Hollandse Delta, de Vereniging Hoeksche Waards Landschap, de Gasunie en Rijkswaterstaat. Kortheidshalve wordt verwezen naar deze als bijlage bij deze toelichting gevoegde nota.

## **8. Vaststelling**

Het ontwerpbestemmingsplan heeft ingevolge artikel 3.8 van de Wet ruimtelijke ordening met ingang van 22 augustus tot en met 3 oktober 2016 ter inzage gelegen, waarbij de gelegenheid is geboden tot het indienen van zienswijzen. Van de gelegenheid tot het indienen van zienswijzen is geen gebruik gemaakt.