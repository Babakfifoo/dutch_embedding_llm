Wijzigingsplan woon-werklocatie Gariperwei Oudega

Wijzigingsplan woon-werklocatie Gariperwei Oudega

Inhoud

Toelichting en bijlagen Regels en bijlagen Verbeelding

22 augustus 2017 Projectnummer 232.00.58.00.00

# Toelichting

# Inhoudsopgave

| 1 | Inleiding                     |                                  |                                                     | 5  |
|---|-------------------------------|----------------------------------|-----------------------------------------------------|----|
|   | 1.1                           | Context                          |                                                     |    |
|   | 1.2                           | Planbeschrijving                 |                                                     | 6  |
|   | 1.3                           | Leeswijzer                       |                                                     | 7  |
| 2 | Beleidskader                  |                                  |                                                     | 8  |
|   | 2.1                           | Rijksbeleid                      |                                                     | 8  |
|   | 2.2                           | Provinciaal beleid               |                                                     | 8  |
|   |                               | 2.2.1                            | Streekplan (2007)                                   | 8  |
|   |                               | 2.2.2                            | Provinciale Verordening Romte Fryslân (2014)        | 8  |
|   | 2.3                           | Gemeentelijk beleid              |                                                     | 10 |
|   |                               | 2.3.1                            | Geldend bestemmingsplan                             | 10 |
|   |                               | 2.3.2                            | Woonplan                                            | 11 |
|   |                               | 2.3.3                            | Bedrijventerreinen                                  | 11 |
|   |                               | 2.3.4                            | Werklocaties                                        | 12 |
|   | 2.4                           | Waterbeleid                      |                                                     | 12 |
|   |                               | 2.4.1                            | Waterplan Smallingerland, Smelnes Wetterwâld (2007) | 12 |
| 3 | Planologische randvoorwaarden |                                  |                                                     | 13 |
|   | 3.1                           | Inleiding                        |                                                     |    |
|   | 3.2                           | Wegverkeerslawaai                |                                                     | 13 |
|   | 3.3                           | Externe veiligheid               |                                                     | 14 |
|   | 3.4                           | Bodem                            | 14                                                  |    |
|   | 3.5                           | Luchtkwaliteit                   | 15                                                  |    |
|   | 3.6                           | Ecologie                         |                                                     | 15 |
|   | 3.7                           | Archeologie                      |                                                     | 16 |
|   | 3.8                           | Water                            |                                                     | 18 |
|   | 3.9                           | Bedrijven en milieuhinder        |                                                     | 18 |
| 4 | Juridische toelichting        |                                  |                                                     | 19 |
|   | 4.1                           | Inleiding                        |                                                     | 19 |
|   | 4.2                           | Plansystematiek                  |                                                     | 19 |
| 5 | Uitvoerbaarheid               |                                  |                                                     | 20 |
|   | 5.1                           | Economische uitvoerbaarheid      |                                                     | 20 |
|   | 5.2                           | Maatschappelijke uitvoerbaarheid |                                                     | 20 |

## B i j l a g e n

# 1 Inleiding

# 1.1 Context

Het voorliggende wijzigingsplan heeft betrekking op het perceel gelegen aan de Gariperwei in Oudega. Het plangebied is weergegeven op het onderstaande kaartje.

Figuur 1 Ligging plangebied

Dit perceel is in het bestemmingsplan Buitengebied (vastgesteld op 6 november 2013) bestemd voor 'Agrarisch met waarde – Besloten gebied'. Daarnaast is het plangebied aangeduid als 'WRO zone wijzigingsgebied 1'. De wijzigingsbevoegdheid (artikel 37) heeft betrekking op een wijziging van de geldende bestemming naar de bestemming 'Wonen – Werken (artikel 25). In het bestemmingsplan zijn dit soort gebieden (het plan bevat nog enkele van deze gebieden) als 'aanloopgebied'. Binnen de aanloopgebieden zijn, afhankelijk van de categorie, bepaalde in het bestemmingsplan genoemde ontwikkelingen mogelijk. De aanloopgebieden waren ook in het bestemmingsplan Buitengebied 2002 al opgenomen.

Figuur 2. Detail geldend bestemmingsplan

# 1.2 Planbeschrijving

### Doel van het plan

Binnen het plangebied zullen twee wonen-werklocaties worden gerealiseerd. De locatie is voor dit soort functies al in het vorige bestemmingsplan Buitengebied gereserveerd en werd toen 'aanloopgebied' genoemd. Binnen het plan zullen twee woningen worden gerealiseerd, elk met een vrijstaand bijgebouw.

## De ontsluiting

Het plangebied wordt ontsloten door de Gariperwei. Parkeren vindt uitsluitend plaats op het eigen erf.

### De verkaveling

Beide kavels zijn 26 meter breed.

### De bebouwing/rooilijn

De bebouwing bestaat – zoals gezegd – uit twee woningen met daarachter gelegen een vrijstaand bijgebouw. Om de plaats van de woning te bepalen en in overeenstemming te brengen met de uitkomsten van het akoestisch onderzoek is een bouwvlak op de verbeelding vastgelegd waarbinnen mag worden gebouwd.

Het bijgebouw mag geschakeld aan de woning gerealiseerd worden. In dat geval dient het bijgebouw minimaal 5 meter achter de voorgevel van de woning gerealiseerd te worden. Het is ook mogelijk het bijgebouw los van de woning te realiseren. In dat geval mag het bijgebouw alleen achter de achtergevel van de woning gerealiseerd worden. De afstand tussen de gebouwen bedraagt ten hoogste 10 meter.

De woningen zijn georiënteerd op de weg met een representatieve voorkant.

## Water

Langs de Gariperwei zal aan de voorzijde een sloot worden gerealiseerd. Daar zat al een greppel.

# 1.3 Leeswijzer

Hoofdstuk 2 schetst het beleidskader. In hoofdstuk 3 wordt ingegaan op de voor het plangebied van belang zijnde milieueisen en –beperkingen. Hoofdstuk 4 gaat in op de juridische vormgeving van het plan. Hoofdstuk 5 betreft de uitvoerbaarheid.

# 2 Beleidskader

## 2.1 Rijksbeleid

Overheden dienen op grond van het Besluit ruimtelijke ordening nieuwe stedelijke ontwikkeling standaard te motiveren op basis van de per 1 juli 2017 herziene Ladder duurzame verstedelijking. Op grond van de Ladder dient de toelichting bij een bestemmingsplan dat een nieuwe stedelijke ontwikkeling mogelijk maakt, een beschrijving te bevatten van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien.

De eerste vraag die beantwoord moet worden is of er sprake is van een stedelijke ontwikkeling bij deze uitbreiding van het dorp Oudega. Het Bro beschrijft wat een stedelijke ontwikkeling is: 'een ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'. Er is hier sprake van een woningbouwlocatie, waardoor sprake is van een ontwikkeling die onder de definitie valt. Het gaat hier evenwel om een zeer kleine locatie met slechts twee woningen. Op grond van recente jurisprudentie, waarin is bepaald dat bij een ontwikkeling van acht woningen geen sprake was van een stedelijke ontwikkeling, kan de conclusie worden getrokken dat de Ladder duurzame verstedelijking niet op dit project van toepassing is.

# 2.2 Provinciaal beleid

## 2.2.1 Streekplan (2007)

Op 13 december 2006 is het Streekplan Fryslân 2007 door Provinciale Staten vastgesteld. Hierin zet de provincie haar ruimtelijk beleid voor de periode tot 2015 uiteen. In het streekplan wordt gestreefd naar een verhoging van de ruimtelijke kwaliteit bij veranderingen in het gebruik en de inrichting van de ruimte. In het streekplan wordt gesteld dat ruimtelijke kwaliteit niet alleen een economische factor is voor de toekomst, maar ook sociale, ecologische en culturele belangen dient en daarmee voor alle functies in Fryslân essentieel is.

In het streekplan wordt gekozen voor zes stedelijke centra, waaronder het stedelijk centrum Drachten, die samen het stedelijk netwerk Fryslân vormen. Efficiënt ruimtegebruik staat hierbij centraal. Concentratie van woningbouw vindt vooral plaats in de bundelingsgebieden rond de zes stedelijke centra in de provincie. Oudega, en daarmee ook het plangebied, valt buiten het stedelijk bundelingsgebied Drachten. Uitbreidingen buiten het bundelingsgebied dienen altijd kleinschalig van aard te zijn.

### 2.2.2 Provinciale Verordening Romte Fryslân (2014)

Op 25 juni 2014 hebben Provinciale Staten van Fryslân de Verordening Romte Fryslân vastgesteld. In de Verordening Romte Fryslân geeft de provincie Fryslân de regels aan die ervoor moeten zorgen dat de provinciale ruimtelijke belangen doorwerken in de gemeentelijke ruimtelijke plannen.

## BESTAAND STEDELIJK GEBIED EN LANDELIJK GEBIED

In de verordening wordt onderscheid gemaakt tussen 'bestaand stedelijk gebied' (BSG) en 'landelijk gebied'. Onder bestaand stedelijk gebied wordt verstaan: 'het gebied dat de bestaande of bij bestemmingsplan toegelaten en voorziene woon- of bedrijfsbebouwing waaronder mede begrepen de daarbij behorende openbare voorzieningen en verkeersinfrastructuur van een kern bevat, zoals begrensd op de van deze verordening deel uitmakende kaarten Begrenzing bestaand stedelijk gebied'. De definitie van landelijk gebied sluit daar op aan: 'het gebied buiten het bestaand stedelijk gebied'. Het voorliggende plangebied is gelegen buiten het bestaand stedelijk gebied (zie figuur 3).

Figuur 3. Begrenzing bestaand stedelijk gebied (roze gekleurd gebied) in de verordening Romte Fryslân (bron: Provincie Fryslân)

In artikel 1.1.1, 1e lid van de verordening is bepaald dat geen stedelijke functies buiten het bestaand stedelijk gebied (BSG) gerealiseerd mogen worden. Daarop zijn enkele uitzonderingen opgenomen:

- In artikel 1.1.1, 2e lid is bepaald dat een uitbreidingslocatie aansluitend op het bestaand stedelijk gebied is toegestaan. Dit kan een woon- of werklocatie betreffen, die past in de programma-afspraken die met de gemeente zijn gemaakt (bijvoorbeeld een woonplan).
- Indien de uitbreidingslocatie niet is opgenomen in een gemeentelijk programma, dan zijn de uitbreidingsmogelijkheden beperkt tot enkele woningen of enkele bedrijven (samen maximaal 1 hectare).
- Ook dient gemotiveerd te worden dat de beoogde ontwikkeling niet op bestaande terreinen of binnen het BSG mogelijk is.

#### MOTIVERING BOUWEN BUITEN HET BESTAAND STEDELIJK GEBIED

Het voorliggende plan maakt twee woon-werklocaties mogelijk buiten het bestaand stedelijk gebied. De motivering om de ontwikkeling toch te laten plaatsvinden, kan gevonden worden in de volgende aspecten:

- Het plangebied grenst aan het bestaand stedelijk gebied en is gelegen aan de rand van een woonkern.
- In het Woonplan van de gemeente Smallingerland zijn de twee woon-werkeenheden opgenomen bij de geplande woningen in de gemeente (zie paragraaf 2.2.1).
- Zoals blijkt uit paragraaf 2.2.2 en 2.2.3, zijn de woon-werklocaties niet benoemd in de beleidsstukken van de gemeente met betrekking tot bedrijvigheid. De verklaring hiervoor is dat de woon-werklocaties te kleinschalig van aard zijn. De beleidsstukken gaan in op de grote bestaande en nieuw te ontwikkelen bedrijfslocaties in de gemeente. De grootte van het voorliggende plangebied is kleiner dan 0,5 hectare en het aantal te ontwikkelen woon-werklocaties is beperkt tot maximaal twee. Daarmee voldoet het aan de maximale grootte die de provincie heeft gesteld, indien bedrijfslocaties niet in gemeentelijk bedrijvenbeleid zijn opgenomen.
- De woon-werklocaties zijn verankerd in het bestemmingsplan Buitengebied 1ste herziening van de gemeente. Daarin worden ook eisen gesteld omtrent de grootte van de bebouwing, de grootte van de bedrijvigheid en het type bedrijvigheid.

#### Nationaal Landschap

Het plangebied is gelegen net buiten het Nationaal Landschap van de Noordelijke Friese Wouden. De aanwijzing tot Nationaal Landschap vormt een erkenning van de aanwezige en gehandhaafde waarden en kwaliteiten van het gebied. Dit biedt kansen voor de toekomst, ook om de mogelijkheden ervan te benutten. Het mooiste deel van het besloten landschap van Noordoost-Fryslân maakt deel uit van het Nationaal Landschap. Aanliggend gebied is mogelijk minder fraai, of er liggen mogelijk beleidsmatige claims. Toch is het van belang dat de landschapskwaliteit van het totale besloten gebied (beslotenheid als gevolg van de aanwezigheid van perceelsrandbeplantingen in de vorm van elzensingels rond des agrarische percelen) wordt gekoesterd. Dit is in het bestemmingsplan Buitengebied van Smallingerland uitgewerkt binnen de bestemming 'Agrarisch – besloten gebied', waarvan het plangebied ook deel uitmaakt. Het plangebied sluit aan bij bestaande topografische grenzen, maakt gebruik van de al bestaande bebouwingsstructuur en doorkruist geen belangrijke doorzichten. In die zin is het geen belangrijke aantasting van het huidige landschap, maar vormt het een natuurlijke ontwikkeling van het stedelijk gebied van Oudega. In die zin kan het plan als landschappelijk aanvaardbaar worden beoordeeld.

## 2.3 Gemeentelijk beleid

#### 2.3.1 Geldend bestemmingsplan

Ter plaatse van het plangebied gelden de volgende bestemmingsplannen:

- 1. Buitengebied (vastgesteld 6-11-2013).
- 2. Bestemmingsplan Buitengebied, 1ste herziening 2015 (vastgesteld 13-12-2016).
- 3. Parapluplan parkeernormen (vastgesteld 10-01-2017).

In het eerste en tweede plan is de bestemming van het gebied aangewezen zoals in de inleiding (hoofdstuk 1) is weergegeven: 'Agrarisch met waarde – Besloten gebied'; in dit gebied mag een wijzigingsprocedure worden doorlopen met het oog op het wijzigen van de bestemming naar 'Wonenwerken'.

In het derde plan zijn aanvullend op het eerste en tweede plan regels opgenomen omtrent parkeren. Daarin is met zoveel woorden bepaald dat het parkeren op eigen grond moet plaatsvinden.

In artikel 37 van het bestemmingsplan Buitengebied zijn de kaderstellende voorwaarden opgenomen waaronder de wijzigingsprocedure mag worden doorlopen:

'Burgemeester en wethouders kunnen het plan, overeenkomstig de Wet ruimtelijke ordening, wijzigen in die zin dat de bestemming van gronden ter plaatse van de aanduiding 'Wro-zone – wijzigingsgebied 1' wordt gewijzigd in de bestemming 'Wonen – Werken' ten behoeve van het bouwen van nieuwe woningen eventueel in combinatie met bedrijfsactiviteiten, met dien verstande dat:

- 1. in afwijking van de bouwregels bij de bestemming 'Wonen Werken' de totale oppervlakte aan hoofdgebouwen en aan- en uitbouwen en bijgebouwen maximaal 300 m² mag zijn;
- 2. aan de wijziging uitsluitend wordt meegewerkt wanneer de te bouwen woning(en) qua aantallen, woningtype en doelgroep passen binnen het door Gedeputeerde Staten geaccordeerd gemeentelijk woonplan, zoals dat op het moment van wijziging geldt;
- 3. ambachtelijke bedrijven zijn toegestaan;
- 4. voor het overige de regels van 'Artikel 25 Wonen Werken' van overeenkomstige toepassing zijn.'

## 2.3.2 Woonplan

In september 2016 is door de gemeente de 'Actualisatie gemeentelijk woonbeleid en woningbouwprogramma 2016 t/m 2025' vastgesteld. In dit beleidsplan wordt ingegaan op de nieuwbouwplannen in de gehele gemeente. Voor de dorpen is een aantal woningen in ontwikkeling verkerende bestemmingsplan vastgelegd. Voor de voormalige aanloopgebieden is geen specifiek programma bepaald. Voor alle dorpen tezamen bestaat er een 'vrije' beleidsruimte van 35 woningen. De woningen voor de woon-werklocaties kunnen hieruit worden geput.

### 2.3.3 Bedrijventerreinen

De gemeente Smallingerland heeft samen met de gemeenten Heerenveen, Ooststellingwerf en Opsterland in 2011 een bedrijventerreinplan opgesteld. Samenwerking tussen gemeenten is van belang omdat de bedrijfshuisvestingsmarkt een regionale markt betreft. Gemiddeld 96% van de bedrijven blijft bij een verplaatsing in de regio. Driekwart blijft daarbij binnen de eigen gemeente. De effecten van de vestiging van een bedrijf zijn ook vooral regionaal en beperken zich niet tot de gemeentegrenzen. De arbeidsmarkt en de toeleveringsmarkt hebben in belangrijke mate een regionaal karakter. Alleen lokaal denken waar het bedrijventerreinen betreft, vormt dus een belemmering voor een goed functionerende bedrijventerreinenmarkt. Een regionale focus is belangrijk. Daarom wordt in de regio ZOF (nu met de gemeente Weststellingwerf erbij) gewerkt aan een nieuwe programmering van bedrijventerreinen.

De woon-werklocaties die met het voorliggende wijzigingsplan worden mogelijk gemaakt, zijn niet opgenomen in het regionale bedrijventerreinenplan. De ontwikkelingslocatie is daarvoor te kleinschalig en gericht op lokale bedrijvigheid. Het plan van de samenwerkende gemeentes heeft vooral ten doel de coördinatie te behouden bij de ontwikkeling van de grote terreinen, zoals het nieuwe bedrijventerrein Noorderhogeweg bij Drachten. Het voorliggende plangebied bij Oudega is van een heel andere schaal en orde.

## 2.3.4 Werklocaties

In 2010 is door de gemeente Smallingerland de notitie Strategische werklocaties opgesteld. Deze notitie heeft betrekking op de concrete vraag en het aanbod aan bedrijvenlocaties op met name de bestaande bedrijventerreinen. In de strategie is verder niet ingegaan op de woon-werklocaties die mogelijk worden gemaakt door de wijzigingsbevoegdheid voor aanloopgebieden die is opgenomen in het bestemmingsplan Buitengebied. Ook hier is sprake van een andere schaal en orde dan de grootschalige bedrijvigheid op de grote bedrijventerreinen zoals De Haven.

## 2.4 Waterbeleid

### 2.4.1 Waterplan Smallingerland, Smelnes Wetterwâld (2007)

In 2007 is het Waterplan van de gemeente Smallingerland gereed gekomen. Het plan is opgesteld in nauwe samenwerking met het Wetterskip Fryslân. De gemeente en het Wetterskip hebben een samenhangend pakket van maatregelen opgesteld:

- Meer betrokkenheid, efficiënter waterbeheer (creëren van interne betrokkenheid en draagvlak.
- Stedelijke wateropgave in beeld (maatregelen om wateroverlast te voorkomen).
- Geld als water (financieren door werk met werk te maken, externe middelen, het verbreed rioolrecht en subsidies).
- Van streefbeeld naar maatregel (opstellen van een maatregelen-programma met een omschrijving per project).
- Vervolgens gaat het Waterplan in op de vier pijlers van het maatregelenprogramma:
	- Droge plantsoenen en tuinen: meer ruimte voor het watersysteem creëren, volgens het principe van 'vasthouden – bergen – afvoeren'.
	- Bewustwording: afstemming met andere organisaties en een goede informatievoorziening naar burgers.
	- Europese Kaderrichtlijn Water (EKW) en het waterleven: het naleven van de Europese richtlijnen om een goede waterkwaliteit te waarborgen.
	- Recreatie: creëren van mogelijkheden voor recreatie, zichtbaar maken van water en het verbeteren van de wateroevers en –kwaliteit.

# 3 Planologische randvoorwaarden

## 3.1 Inleiding

Bij het opstellen van een wijzigingsplan is het van belang dat inzicht wordt verschaft in de invloed van de verschillende functies op elkaar binnen het plangebied. Planologisch gezien mogen die verschillende functies elkaar niet negatief beïnvloeden.

## 3.2 Wegverkeerslawaai

Op 1 februari 1980 is de Wet geluidhinder (Wgh) in werking getreden. De Wgh is er op gericht de geluidhinder vanwege onder andere wegverkeerslawaai te voorkomen en te beperken.

In de Wgh is bepaald dat bij elke weg in beginsel een (geluids)zone aanwezig is. Dit met uitzondering van:

- wegen binnen een als woonerf aangeduid gebied;
- wegen waarop een snelheid van ten hoogste 30 km/uur is toegestaan.

In de Wgh is bepaald dat de ten hoogste toegestane geluidsbelasting vanwege het wegverkeerslawaai op een gevel van onder andere een woning binnen een geluidszone 48 dB is.

### Situatie Gariperwei

De in de nabijheid van het plangebied gelegen Gariperwei kent een maximum snelheid van 60 km/uur buiten de bebouwde kom (buitenstedelijk gebied) en 30 km/uur binnen de bebouwde kom (stedelijk gebied). Deze weg heeft daarom een (onderzoeks)zone van 250 meter buiten de bebouwde kom (dus rond het wegdeel waar 60 km/uur mag worden gereden); langs het deel binnen de bebouwde kom geldt geen onderzoekszone. Volgens artikel 75 Wgh, lid 2 geldt bij het uiteinde van een weg het volgende:

'Indien zich langs een weg een zone bevindt die bestaat uit delen met een onderling verschillende breedte, geldt voor de aansluiting van de verschillende zonedelen dat het breedste zonedeel over een afstand gelijk aan een derde van de breedte van dat zonedeel, gemeten vanaf het punt van versmalling van de zonebreedte, nog langs de wegas doorloopt en met een loodlijn aansluit op de smalste zone.'

Op grond van deze bepaling ligt de te realiseren geluidsgevoelige bebouwing binnen de (onderzoeks)zone van deze weg. Het plangebied heeft een totale breedte van ca. 52 m, sluit aan op de rand van de bebouwde komt en ligt daarom binnen een afstand van 250/3 = 83,3 m uit de rand van de bebouwde kom. Er dient dan ook akoestisch onderzoek plaats te vinden. Hoewel het weggedeelte met een maximumsnelheid van 30 km/uur geen (onderzoeks)zone heeft, is in het kader van een goede ruimtelijke ordening toch de 48 dB-contour vanwege het wegverkeer op dit weggedeelte bepaald.

Het uitgevoerde onderzoek is gerapporteerd in het rapport 'Akoestisch onderzoek Wijzigingsplan Woon-werklocatie Gariperwei' d.d. 18 april 2017, dat als bijlage 1 bij deze toelichting is gevoegd.

In het kader van het onderzoek is als uitkomst bepaald dat de 48 dB-geluidscontour ter hoogte van de bouwlocatie op 7 tot 13 meter uit de as van de Gariperwei ligt. Een klein deel van de beoogde woningbouwlocatie ligt binnen deze contour. In het plan is daarom een bouwvlak opgenomen waarbij rekening is gehouden met deze afstand. In de regels is bepaald dat de te realiseren woningen uitsluitend binnen dit bouwvlak gerealiseerd mogen worden. Op deze wijze wordt voldaan aan de eisen van de Wet geluidhinder en aan een goede ruimtelijke ordening.

#### Conclusie

De ontwikkeling van de woon-werklocaties wordt niet beperkt door wegverkeerslawaai.

## 3.3 Externe veiligheid

Externe veiligheid gaat om het beperken van de kans op en het effect van een ernstig ongeval voor de omgeving door onder meer:

- het gebruik, de opslag en productie van gevaarlijke stoffen (inrichtingen);
- het transport van gevaarlijke stoffen (buisleidingen, over de weg).

Het externe veiligheidsbeleid richt zich op het beperken van de risico's voor de burger door bovengenoemde activiteiten.

Voor dit plan is de digitale veiligheidstoets van Brandweer Fryslân ingevuld. Uit de toets blijkt dat in de omgeving van dit plangebied geen risicobronnen met betrekking tot externe veiligheid aanwezig zijn.

### Conclusie

Geconcludeerd kan worden dat in het plangebied geen normen met betrekking tot externe veiligheid worden overschreden. De resultaten van de digitale veiligheidstoets zijn opgenomen als bijlage 2.

## 3.4 Bodem

Met het oog op een goede ruimtelijke ordening moet in geval van ruimtelijke ontwikkelingen worden aangetoond dat de bodem geschikt is voor het beoogde functiegebruik. Ter plaatse van locaties die verdacht worden van bodemverontreiniging, moet ten minste verkennend bodemonderzoek worden uitgevoerd. In geval van verontreinigingen is de Wet bodembescherming (Wbb) van toepassing, waarin is geregeld dat als ter plaatse van een plangebied ernstige verontreinigingen worden aangetroffen maatregelen genomen moeten worden.

#### Onderzoek

Door Enviso is een verkennend bodemonderzoek uitgevoerd conform de NEN 5740 voor het plangebied (Verkennend bodemonderzoek Gariperwei te Oudega (Sm) – 14 juli 2016). Het onderzoek is als bijlage bij deze toelichting gevoegd.

#### Conclusie

Op basis van de onderzoeksresultaten is geconcludeerd dat de bodem als 'onverdacht' kan worden beschouwd, aangezien in de boven- en ondergrond geen verhoogde gehalten aan onderzochte parameters zijn vastgesteld. In het grondwater is een licht verhoogde concentratie aan lood vastgesteld. Deze waarde is echter dusdanig beperkt dat nader onderzoek niet nodig is. Op basis van de uitkomsten van het onderzoek bestaan er voor het aspect bodem- en grondwaterkwaliteit geen beperkingen voor de voorgenomen planontwikkeling op de onderzoekslocatie.

## 3.5 Luchtkwaliteit

De Wet milieubeheer (onderdeel luchtkwaliteit) verplicht gemeenten bij het opstellen van bestemmingsplannen de grenswaarden uit deze wetgeving in acht te nemen. Het doel is het beschermen van mens en milieu tegen de negatieve effecten van luchtverontreiniging. In de gemeente Smallingerland worden geen grenswaarden voor de luchtkwaliteit overschreden. Met de realisatie van dit plan wordt in zeer beperkte mate voorzien in ontwikkeling. Aangezien in de huidige situatie geen sprake is van een feitelijke of dreigende overschrijding van de grenswaarde, zal ook als gevolg van het wijzigingsplan geen sprake zijn van een feitelijke of dreigende overschrijding van grenswaarden. Aan de regels van de Wet milieubeheer wordt voldaan.

In bijlage 3 bij deze toelichting is een aanvullende onderbouwing opgenomen.

## 3.6 Ecologie

Bij nieuwe ontwikkelingen is het nodig vooraf onderzoek te verrichten naar het vóórkomen van beschermde planten- en diersoorten en naar de mogelijke effecten van de ingreep op het voorbestaan van de gevonden soorten. Dit geldt ook voor de beoogde nieuwbouw aan de Gariperwei. Het gaat hierbij in het bijzonder om toetsing aan de soortenbescherming uit de Wet natuurbescherming.

### Ecologisch onderzoek

Dit onderzoek is uitgevoerd door BügelHajema Adviseurs onderzoek dat als bijlage 4 bij deze toelichting is gevoegd. Uit het onderzoek is gebleken dat er geen bezwaren bestaan tegen de uitvoering van dit wijzigingsplan in het kader van de wet- en regelgeving ten aanzien van de natuurbescherming.

Indien werkzaamheden tijdens het broedseizoen worden uitgevoerd, kunnen in gebruik zijnde nesten van vogels in de directe omgeving worden verstoord of vernietigd. Dit is bij wet verboden. Vernietiging of verstoring van in gebruik zijnde nestplaatsen kan voorkomen worden door bij de planning en uitvoering van de werkzaamheden rekening te houden met het broedseizoen. Een standaardperiode voor het broedseizoen is er niet; van belang is of een broedgeval aanwezig is, ongeacht de periode. Voor de meeste vogels geldt dat het broedseizoen ongeveer van 15 maart tot 15 juli duurt.

Als gevolg van de ontwikkelingen gaat geen essentieel foerageergebied van vleermuizen en vogels met jaarrond beschermde nestplaatsen verloren. Voor deze soorten is bovendien in ruime mate alternatief foerageergebied aanwezig in de omgeving van het plangebied. Negatieve effecten op vleermuizen en vogels met jaarrond beschermde nestplaatsen treden niet op.

Als gevolg van de werkzaamheden kunnen verblijfplaatsen van enkele vrijgestelde beschermde amfibieën- en zoogdiersoorten worden vernietigd en verstoord. Ook kunnen hierbij enkele exemplaren worden gedood. De aanwezige beschermde soorten worden niet in hun voortbestaan bedreigd en vallen in de vrijstellingsregeling bij ruimtelijke ontwikkelingen van de provincie Fryslân. Voor deze soorten hoeft geen ontheffing te worden aangevraagd. Wel geldt voor deze soorten de zorgplicht van de Wet natuurbescherming.

# 3.7 Archeologie

Mede in verband met de doorvoering van Europees beleid heeft de provincie Fryslân een cultuurhistorische advieskaart uitgebracht waar onder meer informatie te vinden is over te verwachten archeologische waarden. Deze informatie is weergegeven op FAMKE, de Friese Archeologische Monumenten Kaart Extra. Het advies op FAMKE ten aanzien van de periode steentijd–bronstijd en voor de periode ijzertijd-middeleeuwen luidt als volgt:

Figuur 4 Fragment uit de FAMKE (Steentijd-Bronstijd) voor het plangebied en omgeving

De provincie adviseert voor dit gebied het volgende: 'Van deze gebieden wordt op basis van eerder onderzoek vermoed, dat eventuele aanwezige archeologische resten uit de steentijd al ernstig verstoord zijn. Voor de meeste kleine ingrepen is hier dan ook geen verder onderzoek noodzakelijk. Diepere sporen en vondsten kunnen evenwel nog intact zijn. Een uitzondering maken wij daarom voor zeer omvangrijke ingrepen van meer dan 2,5 hectare. Voor dergelijke grote ingrepen adviseert de provincie een karterend proefsleuvenonderzoek. Aanbevolen wordt om hiervoor contact op te nemen met de provinciaal archeoloog.'

#### IJZERTIJD-MIDDELEEUWEN

Figuur 5 Fragment uit de FAMKE (IJzertijd-Middeleeuwen) voor het plangebied en omgeving

De provincie adviseert het volgende: 'In deze gebieden kunnen zich archeologische resten bevinden uit de periode IJzertijd - Middeleeuwen. Het gaat hier dan met name om vroeg en volmiddeleeuwse veenontginningen. Daarbij bestaat de kans dat er zich huisterpjes uit deze tijd in het plangebied bevinden. Ook de wat oudere boerderijen kunnen archeologische sporen of resten afdekken, hoewel de veengronden eromheen al afgegraven zijn. De provincie beveelt aan om bij ingrepen van meer 5000m² een historisch en karterend onderzoek te verrichten, waarbij speciale aandacht moet worden besteed aan eventuele Romeinse sporen en/of vroegmiddeleeuwse ontginningen.

Mochten er, als gevolg van het karterend archeologisch onderzoek, een of meerdere vindplaatsen worden aangetroffen, dan zal uit nader (waarderend) onderzoek moeten blijken hoe waardevol deze vindplaatsen zijn. De aard van dit waarderend (vervolg)onderzoek hangt af van het type aangetroffen vindplaats, en de strategie van onderzoek dient te worden bepaald door het desbetreffende onderzoeksbureau. Indien de vindplaats een nieuw aangetroffen terp betreft, geldt het advies: 'waarderend onderzoek op terpen'. De resultaten van het karterend onderzoek kunnen ook uitwijzen dat de voorgenomen ingreep niet bezwaarlijk is, of met welke randvoorwaarden in het plan rekening dient te worden gehouden. Mocht het plangebied een bebouwde kom betreffen, dan dient in de onderzoeksstrategie rekening te worden gehouden met recente verstoringen die zich kunnen hebben voorgedaan.'

### Conclusie

De geplande ingrepen zijn kleinschalig; de omvang is kleiner dan de hiervoor genoemde 2.5 hectare of 5.000 m2 . Daarom is geen verder archeologisch veldonderzoek nodig. Vanuit archeologisch oogpunt zijn er geen bezwaren tegen het realiseren van het plan.

## 3.8 Water

Binnen het plangebied moeten voldoende faciliteiten worden geboden voor een goed waterbeheer en een voldoende waterberging. In het plangebied is het behoud van de bestaande ontwateringstructuur en het bestaande oppervlaktewaterpeil uitgangspunt. Hoewel tevens uitgangspunt is dat het bestaande peilbeheer niet mag worden verstoord als gevolg van de versnelde afvoer van hemelwater, is hiervan door de komst van extra bebouwing en extra verharding wel sprake. Geschat wordt dat op de twee te realiseren woon-werklocaties in totaal minder dan 1.500 m² verharding en bebouwing zal worden gerealiseerd. Op grond van de normstelling van Wetterskip Fryslân is in dat geval het nemen van maatregelen niet noodzakelijk. Toch is in het plan wat betreft de waterhuishouding rekening gehouden met de komst van bebouwing.

In overleg met de gemeente en Wetterskip Fryslân hebben de initiatiefnemers afgesproken om de sloot met een totale oppervlakte van ten minste 60 m2 langs de Gariperwei aan de voorzijde door te trekken. Daar zat al een greppel. Deze sloot is o.a. handig voor de afwatering van de weg en ter compensatie van bebouwd oppervlak dat een maximale oppervlakte kan bereiken op basis van dit plan van samen 600 m2 .

Voor het plangebied is de digitale watertoets doorlopen, waarin bovenstaande informatie is verwerkt. Wetterskip Fryslân zal te zijner tijd het wateradvies toezenden.

## 3.9 Bedrijven en milieuhinder

In de directe omgeving van het plangebied zijn geen bedrijven gesitueerd die hinder kunnen veroorzaken voor de te realiseren woningen. Bij de woningen mag kleinschalige bedrijvigheid worden gerealiseerd. Deze bedrijfsactiviteiten mogen de bestaande woningen in de nabijheid van het plangebied niet hinderen. De dichtstbijzijnde woningen betreffen de woningen aan Gariperwei 33, 35 en 38.

Binnen het plangebied mogen zich uitsluitend bedrijven vestigen die vallen onder categorie 1 of 2 van de VNG-publicatie Bedrijven en Milieuzonering. Voor deze categorie wordt een afstand van 30 meter geadviseerd. De afstand tussen deze bestaande woningen aan de Gariperwei en de voorgevelrooilijn van de woon-werklocatie is 30 meter. Daarmee wordt voldaan aan de adviesafstand van de VNG. Het plan mag daarom wat betreft het aspect hinder uitvoerbaar worden geacht.

### Conclusie

Er zijn vanuit het aspect hinder geen beperkingen voor de ontwikkelingen van het plangebied.

# 4 Juridische toelichting

## 4.1 Inleiding

In dit hoofdstuk wordt ingegaan op het juridische deel van het wijzigingsplan: de planverbeelding en de planregels. Allereerst zal kort worden ingegaan op de plansystematiek die door de gemeente wordt gehanteerd. Daarna komen de bestemming, die op de planverbeelding en in de planregels voorkomt, aan bod.

Het plan is zodanig opgesteld dat op de kaart en in de planregels voldoende flexibiliteit wordt geboden voor de eigenlijke ontwikkeling van het plangebied. Daarbij is aangesloten op de systematiek van de gemeente.

## 4.2 Plansystematiek

#### Algemeen

Wat betreft de opzet van de planregels en de planverbeelding heeft de gemeente aansluiting gezocht bij de Standaard Vergelijkbare Bestemmingsplannen 2012 (SVBP 2012). De standaardopzet betreft onder meer de opbouw van de planregels en de planverbeelding, de benaming van bestemmingen en een aantal standaardbegripsbepalingen.

### Digitaal en analoog

De planregels zijn zodanig opgesteld dat deze kunnen fungeren in zowel een digitaal wijzigingsplan, als in een analoog wijzigingsplan. Het digitale wijzigingsplan is weliswaar het bindende plan, het is nog steeds mogelijk een analoge versie van het wijzigingsplan te raadplegen. Het plan voldoet daarmee aan de Wet ruimtelijke ordening.

#### Regels Wonen – Werken

De regels die deel uitmaken van het bestemmingsplan Buitengebied 1ste herziening 2015 zijn onverkort van toepassing op dit wijzigingsplan.

De bestemmingsregels die van toepassing zijn op het plangebied van het wijzigingsplan (in dit geval de bestemmingen 'Wonen-Werken'), zijn bij dit wijzigingsplan opgenomen.

#### Regels Parapluplan Parkeernormen

In het wijzigingsplan zijn tevens de algemene regels uit het bestemmingsplan 'Parapluplan Parkeernormen' verwerkt.

# 5 Uitvoerbaarheid

## 5.1 Economische uitvoerbaarheid

Het voorliggende wijzigingsplan is opgesteld naar aanleiding van het voornemen van de initiatiefnemers om twee woon-werklocaties te realiseren langs de Gariperwei in Oudega. De kosten voor de planontwikkeling zullen door de initiatiefnemers worden gedragen. De kosten voor de gemeente betreffen de gebruikelijke kosten voor de planbegeleiding.

Het bouwplan betreft een ontwikkeling in de zin van artikel 6.2.1 Besluit ruimtelijke ordening. In dit kader moet op grond van artikel 6.12 Wro de gemeenteraad een exploitatieplan vaststellen. Op grond van artikel 6.12, tweede lid Wro kan de gemeenteraad besluiten geen exploitatieplan vast te stellen indien het verhaal van kosten van de grondexploitatie over met het plan begrepen gronden anderszins verzekerd is. Met de initiatiefnemer is een anterieure overeenkomst afgesloten, waarin het kostenverhaal geregeld is.

Door de herziening van het voor de betreffende gronden geldende wijzigingsplan is er kans dat door eigenaren van gronden in de directe omgeving van het plangebied bij de gemeente op grond van artikel 6.1 van de Wro een verzoek tot tegemoetkoming in de planschade wordt ingediend. De mogelijke kosten die samenhangen met deze tegemoetkoming in de planschade zullen door de initiatiefnemer worden gedragen. Deze afspraak is eveneens in de anterieure overeenkomst vastgelegd.

Op basis van deze overweging mag het voorliggende wijzigingsplan economisch uitvoerbaar worden geacht. De exploitatiekosten zijn anderszins verzekerd. Een exploitatieplan op grond van de Grondexploitatiewet is dan ook niet noodzakelijk. Dit betekent dat de uitvoerbaarheid van het voorliggende wijzigingsplan niet door onvoldoende economische uitvoerbaarheid wordt belemmerd.

## 5.2 Maatschappelijke uitvoerbaarheid

De resultaten van het overleg en de binnengekomen zienswijzen zullen na afronding van de ontwerpfase van dit plan in deze paragraaf behandeld worden.

# Colofon

#### Rapport

Mevrouw N. Bos BügelHajema Adviseurs bv

### Projectleiding

De heer D. Terpstra BügelHajema Adviseurs bv

### Projectnummer

232.00.58.00.00

BügelHajema Adviseurs bv Adviseurs voor leefomgeving en omgevingsrecht BNSP Balthasar Bekkerwei 76 8914 BE Leeuwarden T 058 215 25 15 F 0592 314 035 E info@bugelhajema.nl W www.bugelhajema.nl

Vestigingen te Assen, Leeuwarden en Amersfoort