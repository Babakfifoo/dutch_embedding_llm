# **TOELICHTING**

# **VAN HET**

# **BESTEMMINGSPLAN**

#### **STEDELIJK GEBIED** *4 e PERIODIEKE HERZIENING*

# **GEMEENTE DRUTEN**

| Opdrachtnummer   | : 77.17                                    |
|------------------|--------------------------------------------|
| IDnr.            | : NL.IMRO.0225.BPperiodiekstb04-2003       |
| Datum            | : dec. 2019                                |
| Versie           | : 5                                        |
| Auteurs          | : mRO b.v.                                 |
| Vastgesteld d.d. | : 30 januari 2020 / besluitnr. Z/19/021561 |

# **INHOUDSOPGAVE VAN DE TOELICHTING**

| 2<br>BESTAANDE SITUATIE  6                                                                                                                                                                                                                                                                                                                                                                           |
|------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| 2.1<br>INLEIDING 6<br>2.2<br>ONTSTAANSGESCHIEDENIS EN ONTWIKKELING VAN DE DORPSKERNEN  6<br>2.3<br>RUIMTELIJKE EN FUNCTIONELE STRUCTUUR VAN DE VIJF DORPSKERNEN  9                                                                                                                                                                                                                                   |
| 3<br>BELEIDSKADER 16<br>3.1<br>INLEIDING16<br>3.2<br>RIJKSBELEID 16<br>3.3<br>PROVINCIAAL BELEID 18<br>3.4<br>REGIONAAL BELEID 22<br>3.5<br>GEMEENTELIJK BELEID23                                                                                                                                                                                                                                    |
| 4<br>PLANBESCHRIJVING (UITGANGSPUNTEN) 28<br>4.1<br>INLEIDING28<br>4.2<br>RUIMTELIJKE UITGANGSPUNTEN28<br>4.3<br>FUNCTIONELE UITGANGSPUNTEN 29<br>4.4<br>INFRASTRUCTUUR 38<br>4.5<br>NIEUWE RUIMTELIJKE ONTWIKKELING EN AANPASSINGEN OP PERCEELSNIVEAU39                                                                                                                                             |
| 5<br>MILIEU- EN OMGEVINGSASPECTEN  42<br>5.1<br>INLEIDING42<br>5.2<br>GELUID 42<br>5.3<br>BODEM 44<br>5.4<br>LUCHTKWALITEIT45<br>5.5<br>EXTERNE VEILIGHEID47<br>5.6<br>BEDRIJVEN EN MILIEUZONERING 53<br>5.7<br>GEWASBESCHERMING EN RUIMTELIJKE ORDENING56<br>5.8<br>GEUR 56<br>5.9<br>WATER 59<br>5.10 ECOLOGIE 63<br>5.11 ARCHEOLOGIE 67<br>5.12 CULTUURHISTORIE 69<br>5.13 KABELS EN LEIDINGEN 71 |
| 6<br>JURIDISCHE ASPECTEN  73<br>6.1<br>INLEIDING73<br>6.2<br>OPBOUW REGELS EN VERBEELDING 74<br>6.3<br>BESTEMMINGEN EN DUBBELBESTEMMINGEN 74<br>6.4<br>ARTIKELGEWIJZE TOELICHTING76                                                                                                                                                                                                                  |
| 7<br>UITVOERBAARHEID  86<br>7.1<br>ECONOMISCHE UITVOERBAARHEID86<br>7.2<br>MAATSCHAPPELIJKE UITVOERBAARHEID 86<br>BIJLAGEN BIJ DE TOELICHTING                                                                                                                                                                                                                                                        |

| BIJLAGE 1 | RUIMTELIJKE ONDERBOUWING KONINGSTRAAT (ONG) AFFERDEN |  |
|-----------|------------------------------------------------------|--|
|           |                                                      |  |

- BIJLAGE 2 RUIMTELIJKE O[NDERBOUWING](#page--1-0) KLAPSTRAAT 1A AFFERDEN
- BIJLAGE 3 Z[IENSWIJZENNOTA BESTEMMINGSPLAN](#page--1-0) 'STEDELIJK GEBIED'

# <span id="page-2-0"></span>**1 INLEIDING**

# <span id="page-2-1"></span>**1.1 AANLEIDING**

De gemeente Druten heeft het afgelopen decennium gewerkt aan de actualisatie en digitalisering van bestemmingsplannen voor haar gehele grondgebied. Dit heeft geresulteerd in bestemmingsplannen voor de kernen Druten, Puiflijk, Afferden, Deest en Horssen die in de periode 2012-2013 zijn vastgesteld en het bestemmingsplan Buitengebied dat in 2016 is vastgesteld.

Vervolgens heeft de gemeente vanaf 2017 de slag gemaakt naar het beheer van haar bestemmingsplannen. Dit doet zij door te werken met het systeem van periodieke plannen, ook wel veegplannen genoemd. In dit systeem wordt er elke zes tot negen maanden gestart met een nieuw bestemmingsplan, waarmee initiatieven/ontwikkelingen mogelijk worden gemaakt, nieuwe beleidsinzichten worden doorgevoerd en geconstateerde omissies in bestemmingsplannen worden hersteld. Dit heeft geresulteerd in een eerste, tweede en derde (periodieke) herziening. Laatstgenoemde is op 1 maart 2018 vastgesteld.

Hoewel aan het oorspronkelijke doel voor actualisatie en digitalisering van de bestemmingsplannen invulling is gegeven, is door de opzet van verschillende 'komplannen' voor de vijf kernen niet op alle vlakken een eenduidige en uniforme juridische regeling ontstaan.

In het 'Periodieke plan Gemeente Druten 2017' (de eerste periodieke herziening) is getracht de verschillende komplannen te integreren ('in elkaar te schuiven') en daarmee een actueel en overkoepelend bestemmingsplan voor het stedelijk gebied in de gemeente Druten te realiseren. Vanwege de toentertijd gekozen systematiek, waarbij alleen de regels van de onderliggende bestemmingsplannen zijn geïntegreerd en niet de verbeeldingen (plankaarten) van de plannen, is echter een relatief complexe situatie ontstaan.

Vervolgens is een zogenaamde geconsolideerde versie opgesteld waarin de integratie van het kaartbeeld wel is doorgevoerd. Hoewel daarmee een beter beeld is ontstaan van de planologische mogelijkheden per perceel, dient in het kader van vergunningverlening nog steeds getoetst te worden aan de onderliggende komplannen. Dit komt omdat de geconsolideerde versie geen juridische status heeft.

Omdat naderhand als onderdeel van de tweede en derde periodieke herziening wederom uitsluitend perceelsgerichte planologische wijzigingen en sectorale beleidswijzigingen zijn doorgevoerd, is er nog steeds sprake van een relatief complexe en onoverzichtelijke planologische-juridische situatie.

# <span id="page-2-2"></span>**1.2 DOELSTELLING**

Het doel van voorliggend bestemmingsplan 'Stedelijk Gebied' is het opstellen van een eenduidige, overzichtelijke en uniforme juridische regeling voor het toegestane gebruik en de toegestane bebouwing in de kernen Druten, Puiflijk, Afferden, Deest en Horssen. Hoewel dit plan ook nu grotendeels gericht is op het beheer van de bestaande situatie en daarmee overwegend een conserverend karakter heeft, betreft het niet slechts een juridische versie van het geconsolideerde plan. Het is *méér* dan dat. Het nieuwe bestemmingsplan 'Stedelijk Gebied' bevat alle latere (postzegel)plannen, gerealiseerde ontwikkelingen, aanpassingen en correcties én actueel beleid. Tegelijkertijd is een aantal omissies hersteld en is een enkel verzoek met betrekking tot een nieuwe ruimtelijke ontwikkeling mogelijk gemaakt.

Het is daarmee een nieuw en actueel bestemmingsplan voor het stedelijk gebied van de gemeente Druten, gecombineerd met een 'vierde periodieke herziening'.

Bovendien is een meer overzichtelijke en uniforme juridische regeling voor het stedelijk gebied ook een goede aanzet en voorbereiding op de toekomstige Omgevingswet die naar verwachting in 2021 inwerking treedt. Bij de invoering van deze wet zal namelijk de bestaande voorraad bestemmingsplannen bij wet worden omgezet in het zogenaamde 'omgevingsplan van rechtswege' tot het moment dat er een nieuw, gebiedsdekkend omgevingsplan is opgesteld.

Het zoveel mogelijk standaardiseren en integreren van de verschillende (bestemmings)plannen is dus ook vanuit die optiek van belang.

## <span id="page-3-0"></span>**1.3 LIGGING EN BEGRENZING PLANGEBIED**

Het bestemmingsplan 'Stedelijk Gebied' heeft betrekking op de kernen Druten, Puiflijk, Afferden, Deest en Horssen, met uitzondering van de woonwijk Druten-West en de bedrijventerreinen Westerhout en Van Heemstraweg-Zuid. Voor deze gebieden is/ wordt een 'eigen' bestemmingsplan opgesteld waarin de specifieke situatie (herstructurering en uitbreiding) planologisch is/ vastgelegd. De plangrens is daarmee afgestemd op de 'komplannen' van de vijf kernen en sluit aan op de plangrenzen van de bestemmingsplannen 'Buitengebied Druten' en 'Afferdense en Deestse Uiterwaarden'.

Overigens zijn er ten tijde van het opstellen van voorliggend bestemmingsplan, voor een aantal locaties binnen het plangebied, zelfstandige plannen in procedure. Deze zijn op dit moment niet meegenomen. Zodra deze onherroepelijk zijn, zullen deze alsnog worden meegenomen in voorliggend bestemmingsplan.

# <span id="page-4-0"></span>**1.4 GELDENDE BESTEMMINGSPLANNEN**

Voor het stedelijk gebied van de gemeente Druten gelden nu diverse bestemmingsplannen en wijzigingsplannen die met het voorliggende bestemmingsplan worden vervangen. In tabel 1 zijn deze (onherroepelijke plannen) weergegeven.

| VIGEREND PLAN                                                | DATUM<br>VASTSTELLING | IDENTIFICATIENUMMER                  |  |
|--------------------------------------------------------------|-----------------------|--------------------------------------|--|
| PERIODIEKE HERZIENINGEN                                      |                       |                                      |  |
| Periodiek plan Gemeente Druten<br>2017                       | 20-04-2017            | NL.IMRO.0225.BPperiodiekstb01-1704   |  |
| 2e periodieke herziening stedelijk<br>gebied                 | 29-06-2017            | NL.IMRO.0225.BPperiodiekstb02-1703   |  |
| 3e Periodieke Herziening Druten                              | 01-03-2018            | NL.IMRO.0225.BPperiodiekstgbg03-1803 |  |
| DRUTEN                                                       |                       |                                      |  |
| Druten-Zuid                                                  | 27-11-2012            | NL.IMRO.0225.BPdruzuid-1203          |  |
| Kom Druten                                                   | 16-05-2013            | NL.IMRO.0225.BPDruten-1305           |  |
| Bestemmingsplan Druten Oost                                  | 26-07-2010            | NL.IMRO.0225.BPdruoost-1002          |  |
| De Horst                                                     | 10-11-2011            | NL.IMRO.0225.BPdrudehorst-1103       |  |
| Kattenburg - Ambtshuisterrein                                | 23-01-2014            | NL.IMRO.0225.BPdruKatburgAmbtht-1403 |  |
| Mr. van Coothstraat                                          | 01-09-2014            | NL.IMRO.0225.BPWdruMvCoothstr8b-1403 |  |
| De Horst, partiële herziening 2014                           | 30-10-2014            | NL.IMRO.0225.BPdrudehorstherz-1403   |  |
| Druten-Oost, zuidelijk plandeel                              | 03-05-2017            | NL.IMRO.0225.BPWdruoostzuid-1703     |  |
| Horst                                                        | 23-11-2017            | NL.IMRO.0225.BPWdruhorst-1703        |  |
| PUIFLIJK                                                     |                       |                                      |  |
| Kom Puiflijk                                                 | 27-11-2012            | NL.IMRO.0225.BPpuiflijk-1203         |  |
| Bull - Tabaksveld 2e fase                                    | 04-07-2013            | NL.IMRO.0225.BPpuiBullTabak-1303     |  |
| Oude Koningstraat Puiflijk                                   | 02-11-2016            | NL.IMRO.0225.BPpuiOKoningstraat-1603 |  |
| Rogberg ong. Puiflijk (naast nr 15)                          | 28-05-2019            | NL.IMRO.0255.BPWpuiRogberg-1903      |  |
| AFFERDEN                                                     |                       |                                      |  |
| Kom Afferden                                                 | 16-02-2012            | NL.IMRO.0225.BPafferden-1203         |  |
| Kwelberging Klapstraat Afferden                              | 26-09-2013            | NL.IMRO.0225.BPaffKwelbKlapstra-1303 |  |
| Pas Afferden                                                 | 16-07-2013            | NL.IMRO.0225.BPWaffdepas-1303        |  |
| De Pas Afferden                                              | 24-04-2014            | NL.IMRO.0225.BPaffDePas-1403         |  |
| Oude Weisestraat Afferden                                    | 28-08-2014            | NL.IMRO.0225.BPaffoweisestr4-1403    |  |
| Kom Afferden, herziening hoek<br>Koningstraat/Schriksestraat | 29-06-2017            | NL.IMRO.0225.BPaffKonSchriksest-1703 |  |
| Koningstraat ong. Afferden (tussen<br>nr. 83, 85 en 85a)     | 10-09-2019            | NL.IMRO.0225.BPWaffkoningstraat-1903 |  |
| Pas ongenummerd                                              | 26-09-2019            | NL.IMRO.0225.BPaffPasong-1903        |  |
| DEEST                                                        |                       |                                      |  |
| Kom Deest                                                    | 04-07-2013            | NL.IMRO.0225.BPdeest-1303            |  |
| Bestemmingsplan Deest-Zuid                                   | 11-02-2010            | NL.IMRO.0225.BPdeedeestzuid-1001     |  |
| Bijmansstraat 11a te Deest                                   | 26-03-2015            | NL.IMRO.0225.BPdeeBijmansstr11a-1503 |  |
| HORSSEN                                                      |                       |                                      |  |
| Kom Horssen                                                  | 05-07-2012            | NL.IMRO.0225.BPhorssen-1103          |  |
| Kom Horssen, herziening Rijdt 52<br>en 56                    | 28-03-2019            | NL.IMRO.0225.BPhorRijdt5256-1903     |  |

*Tabel 1 - Geldende bestemmings- en wijzigingsplannen*

Ook zijn diverse verleende omgevingsvergunningen verwerkt in dit nieuwe overkoepelende bestemmingsplan voor het stedelijk gebied. In tabel 2 is hiervan een overzicht gegeven.

| OMGEVINGSVERGUNNINGEN                     | DATUM<br>VASTSTELLING | IDENTIFICATIENUMMER                  |
|-------------------------------------------|-----------------------|--------------------------------------|
| Het Hoefijzer                             | 27-10-2014            | NL.IMRO.0225.OVdruwesthoefijzer-1403 |
| Druten-Oost, fase 5                       | 10-05-2016            | NL.IMRO.0225.OVdruzorgdeeloost-1603  |
| Omgevingsvergunning<br>Deestersteeg (ADW) | 25-04-2016            | NL.IMRO.0225.OVdeekleidepot-1603     |
| 10 starterswoningen Tabaksveld            | 03-05-2016            | NL.IMRO.0225.OVpuiTabaksveld-1603    |
| 2 woningen Glauconiet 38 en 40<br>Deest   | 26-09-2017            | NL.IMRO.0225.OVdeeGlauconiet-1703    |
| Hogestraat - Raadhuisstraat               | 21-02-2018            | NL.IMRO.0225.OVdrulocatiesmid-1703   |
| Oude Weisestraat 2-1                      | 23-10-2019            | NL.IMRO.0225.OVAFFoudeweisest-1903   |

*Tabel 2 -Verleende omgevingsvergunningen*

## <span id="page-5-0"></span>**1.5 OPZET VAN DE TOELICHTING**

De toelichting is verder als volgt opgebouwd.

In hoofdstuk 2 komt een beschrijving van de huidige situatie aan bod. Hierbij komen zowel ruimtelijke als functionele aspecten aan de orde. Vervolgens wordt in hoofdstuk 3 het relevante beleid van zowel het Rijk, de provincie als de gemeente beschreven. De uitgangspunten voor het plan worden in hoofdstuk 4 verwoord. Hoofdstuk 5 omvat de verschillende omgevingsaspecten die betrekking hebben op het plan. In hoofdstuk 6 is een toelichting op de verbeelding en de regels opgenomen, waarna hoofdstuk 7 de economische haalbaarheid van het plan beschrijft. Tenslotte zet hoofdstuk 8 de resultaten van de inspraak en overleg uiteen.

# <span id="page-6-0"></span>**2 BESTAANDE SITUATIE**

# <span id="page-6-1"></span>**2.1 INLEIDING**

In dit hoofdstuk wordt ingegaan op de karakteristieken van de vijf verschillende dorpen binnen het plangebied: Druten, Puiflijk, Afferden, Deest en Horssen. Aan de orde komen zowel aspecten uit het verleden als uit het heden, ofwel er wordt ingegaan op de ontstaansgeschiedenis van het stedelijk gebied, maar ook op de huidige functies.

Voor deze beschrijving wordt op hoofdlijnen aangesloten bij hetgeen in de verschillende 'komplannen' reeds is verwoord.

## <span id="page-6-2"></span>**2.2 ONTSTAANSGESCHIEDENIS EN ONTWIKKELING VAN DE DORPSKERNEN**

## **2.2.1 Algemeen**

De ontstaansgeschiedenis van de reeks van kernen aan de zuidzijde van de Waal is sterk verbonden met de loop van de rivier de Waal. Door de voortdurende invloed van de rivieren is het land van Maas en Waal altijd aan veranderingen onderhevig geweest. Het gebied waarin de dorpen van de gemeente Druten gelegen zijn, kenmerkt zich door het karakteristieke landschap van het rivierengebied met door dijken beschermde komgebieden en oeverwallen.

In het gebied tussen de Waal en de Maas zijn, door de natuurlijke verlegging van de rivierlopen, stroomruggen ontstaan. Hierop zijn de eerste nederzettingen te vinden en momenteel de huidige dorpskernen. Voordat er dijken waren werden de dorpen op de hoger gelegen stroomruggen gebouwd om wateroverlast te voorkomen. Het landschap op de stroomruggen heeft van oorsprong een besloten en kleinschalig karakter met een onregelmatige blokverkaveling en een dicht netwerk van slingerende wegen.

De overgangen richting het noorden naar de rivier de Waal zijn veelal abrupt door de aanwezigheid van rivierdijken en de daar gelegen bebouwing. Richting het zuiden is de overgang naar komgrondgebieden veel geleidelijker vanwege verdunning van bebouwing en beplanting.

# **2.2.2 Druten**

Druten heeft zich ontwikkeld op een T-vormige stuifzandwal op de zuidelijke oever van deze rivier. In de 12e eeuw werd de eerste bebouwing gerealiseerd langs de oost-westgeoriënteerde doorgaande route door het land van Maas en Waal, waarvan de huidige route Stationsstraat – Kattenburg - Heersweg deel uitmaakte. Naast deze parallel aan de rivier lopende route ontwikkelde Druten zich langs een tweede route: de verbinding tussen de Waaldijk in het noorden en Puiflijk in het zuiden: de huidige Hogestraat - Raadhuisstraat. Druten ontwikkelde zich als agrarisch dorp, met verspreid staande lintbebouwing langs de genoemde hoofdroutes. Op de kruising van de hoofdroutes (de kruising Hogestraat - Kattenburg) was de straat plaatselijk verbreed, waardoor deze ruimte bood aan een centrale marktplaats met daaraan gekoppeld belangrijke gebouwen als de kerk en de pastorie.

De historische wegenstructuur is in de huidige situatie nog aanwezig in het dorp. De Kattenburg en de Hogestraat vormen tegenwoordig de belangrijkste straten in het centrumgebied van Druten. In de periode 1874-1877 is de oude kerk van Druten vervangen door de huidige H.H. Ewaldenkerk. Nog later, aan het begin van de jaren 70 van de vorige eeuw, is de huidige Markt ontstaan. Door de sloop van bebouwing achter de kerk en aan de Kattenburg ontstond er ruimte voor de

realisering van een plein, dat groter was dan de oorspronkelijke marktplaats op de kruising van de Hogestraat en de Kattenburg.

In de periode na de Tweede Wereldoorlog is Druten sterk gegroeid. Ten oosten, westen en zuiden van de historische dorpskern zijn in verschillende perioden woongebieden gerealiseerd. Tegenwoordig wordt de ruimtelijke structuur van Druten gekenmerkt door een lappendeken van grote en kleine woongebieden, met in het hart daarvan de oorspronkelijke dorpsstructuur. Ten zuiden van de Van Heemstraweg (en westelijk van de Scharenburg) zijn vanaf de jaren 70 en 80 van de vorige eeuw relatief grootschalige en planmatig opgezette woongebieden gerealiseerd.

## **2.2.3 Puiflijk**

Het dorp Puiflijk is ontstaan op een na het jaar 1000 opgeslibde oeverwal, met lintbebouwing langs de Kerkstraat, Koningsweg en Houtsestraat. De Koningsweg vormt de verbinding van de Kerkstraat met de Houtsestraat/ Meerstraat die over de oeverwal in alle windrichtingen lopen en de belangrijkste verbinding vormden met andere langs de Waal gelegen dorpen. Het zijn deze van oudsher voornaamste verbindingen die het gehele gebied van de dorpspolder verdelen in drie grotere gebieden. Respectievelijk van west naar oost zijn dat: het gebied rond de Meerstraat en de Oude Koningstraat (de Hucht), het gebied rond de Oude Toren en de R.K. Kerk en het gebied ten noorden van de Koningsweg/Kerkstraat. Vanuit de karakteristieke wegenstructuur is het verkavelings- en occupatiepatroon in zijn ontwikkeling duidelijk te volgen. Kenmerkend is de geslotenheid van de bebouwing langs de wegen en de openheid in de tussenliggende kwadranten.

In het midden van de 19e eeuw is het zwaartepunt van de dorpsbebouwing van de Oude Toren verschoven naar de Kerkstraat. Ruim een eeuw later, in de tweede helft van de 20e eeuw, is het accent in het gebied weer wat richting Koningsweg verplaatst.

Tot 1970 concentreerde de uitbreidingen van Puiflijk zich in betrekkelijk kleine aantallen rond de oude dorpskern en langs de belangrijkste invalswegen Koningsweg, Kerkstraat, Houtsestraat en Meerstraat. Daarnaast werd er op beperkte schaal woningen gebouwd in het bebouwingslint langs andere bestaande wegen. De aanleg van de Hosterd ten oosten van de Koningsweg en de bouw van woningen betekende een wat omvangrijkere uitbreiding.

Na 1970 werd de groei opgevangen in het gebied ten noorden van de Koningsweg en de Kerkstraat. Hiervoor werd de Rogberg aangelegd. Naast vrijstaande woningen, bestaat deze uitbreiding verder uit meer eenvormige rijtjeswoningen. De verkeersafwikkeling vindt plaats via de Slootsestraat en de Koningsweg. Na 2000 heeft er nog nieuwbouw plaatsgevonden op de Postenhof en het Tabaksveld.

## **2.2.4 Afferden**

Afferden ontwikkelde zich als agrarisch dorp, met verspreid staande (vrijstaande) boerderijen en andere bebouwing. De historische dorpskern is te vinden aan 't Hoog, dit is op de plaats waar de Hoogstraat, Kerkweg en Langeslag op elkaar aansluiten. Hier is ook nog steeds duidelijk de verhoging te zien waarop de eerste bebouwing heeft plaatsgevonden. 't Hoog is de oude dorpsdonk waar tegenwoordig alleen de bakstenen toren van de middeleeuwse dorpskerk zichtbaar is. De dorpsdonk geeft het oorspronkelijke beeld weer van langs de randen gegroepeerde boerderijen met in het midden een pleintje en een kerkhof. Later hebben aan de Koningstraat uitbreidingen plaatsgevonden op een opgeslibde oeverwal.

Tot 1970 hebben de uitbreidingen van Afferden in betrekkelijk kleine aantallen plaatsgevonden rond de historische dorpskern en de Koningstraat. Daarnaast vond er beperkt bebouwing van woningen plaats in het bebouwingslint langs bestaande wegen.

Na 1970 hebben omvangrijkere uitbreidingen plaatsgevonden langs de Langeslag tussen 't Hoog en de Schriksestraat, in het gebied ten westen van de Kerkweg gelegen aan de straat De Gaard en in het zuiden van Afferden, langs De Tolboom en De Laren.

## **2.2.5 Deest**

Deest is ontstaan als dijkdorp aan de Waal, waar de gronden hoger gelegen waren en er het minste risico was op overstromingen. Tevens waren de dijken destijds de belangrijkste routes in de omgeving. Deest ligt direct achter de dijk. De uiterwaarden langs dit deel van de Waal zijn smal, waardoor ook de rivier nabij is. Deest is binnen de gemeente Druten de kern waar de dijk het meest zichtbaar is. Rond de kerk ontstond, dankzij de geleidelijk groeiende (woon)bebouwing, een centrumgebied. In de loop van de tijd werd de Van Heemstraweg belangrijker als verbinding met de omgeving waardoor bebouwingslinten ontstonden in zuidelijke richting. De industrie is in Deest sterk vertegenwoordigd met onder andere steenfabriek Vogelensangh, dakpannenfabriek Wienerberger Koramic en drankengroothandel De Kikvorsch aan de Munnikhofsestraat en scheepswerf Ravestein aan de Waalbandijk. Laatstgenoemde ligt overigens buiten het plangebied. Om de werknemers te kunnen huisvesten zijn in het verleden veel huurwoningen gebouwd. Hierdoor is het percentage sociale huurwoningen in vergelijking met de andere kernen binnen de gemeente relatief hoog. Onder invloed van de genoemde industrie en door de aanleg van infrastructuur aan de zuidzijde van het dorp hebben de planmatige uitbreidingen van het dorp voornamelijk in zuidelijke richting plaatsgevonden, tussen de noord-zuidgerichte linten Bijmansstraat, Grotestraat en Vriezeweg.

# **2.2.6 Horssen**

De bebouwing van Horssen is gelegen op een zogenaamde stuifzandrug, een natuurlijke verhoging die van oudsher al voor bebouwing in aanmerking kwam. De stuifzandrug loopt in twee banen door het grondgebied van Horssen en het is aannemelijk dat de eerste bebouwing gerealiseerd is rondom de middeleeuwse kerk aan het Kerkpad.

Horssen ontwikkelde zich als agrarisch dorp, met verspreid staande lintbebouwing langs de Pannekoeksestraat en de Zelksestraat. Aan de oostzijde van de akkers die gelegen waren tussen deze twee straten is de kerk gebouwd en later is aan het westelijke eind het kasteel gebouwd. Vanuit deze bebouwing is Horssen zich gaan uitbreiden.

De uitbreidingen concentreerden zich tot de jaren zestig in kleine aantallen rond de oude dorpskern en langs de bestaande wegen. De grootste verdichting heeft met name plaatsgevonden langs de Rijdt. Later, na 1970, hebben er uitbreidingen in Horssen langs de Meester Muldersstraat, tussen de Bredestraat en de Rijdt, tussen de Meester Muldersstraat en het Kerkpad en langs De Polenkamp plaatsgevonden. De uitbreidingen bestaan voornamelijk uit vrijstaande woningen, twee-ondereenkapwoningen en rijtjeswoningen. De meest recente uitbreidingen in Horssen hebben langs de Bikkeldam, Haselcamp en Kraaienpoel plaatsgevonden.

## <span id="page-9-0"></span>**2.3 RUIMTELIJKE EN FUNCTIONELE STRUCTUUR VAN DE VIJF DORPSKERNEN**

#### **2.3.1 Druten**

In de huidige ruimtelijke structuur van Druten is een aantal afzonderlijke ruimtelijke eenheden te onderscheiden. Het hart van het dorp wordt nog altijd gevormd door de historische dorpskern die is gesitueerd rond de Hogestraat en in het gebied tussen de Kattenburg en de Waalbandijk. De Hogestraat heeft zich daarin ontwikkeld tot de hoofdwinkelstraat van Druten.

De panden aan de Kattenburg en Hogestraat dateren uit verschillende perioden en hebben een individuele architectuur. De gebouwen hebben over het algemeen een hoogte van één à twee bouwlagen met kap. Er komen verschillende kapvormen voor en ook de kaprichting varieert. De Hogestraat wordt gekenmerkt door relatief dicht opeenstaande vrijstaande bebouwing. Aan de Kattenburg is een meer gesloten straatwand te zien. De meest grootschalige bebouwing bevindt zich aan de Markt, ten oosten en zuidoosten van de kerk. De aanwezige winkels zijn hier gevestigd in relatief grote panden, met appartementen op de verdiepingen. De ruimtelijke structuur van dit historisch gegroeide deel van Druten contrasteert met de structuur van de planmatig opgezette woonbuurten die ten oosten en westen van de dorpskern liggen. De woongebieden weerspiegelen de stedenbouwkundige uitgangspunten van de verschillende periodes waarin ze zijn gerealiseerd. De oudste woonbuurten liggen logischerwijs het dichtst bij de historische dorpskern; de meer recente woongebieden liggen verder naar buiten. Tussen de historische kern en de woongebieden aan weerszijden daarvan zijn enkele groen ingerichte gebieden vrij gebleven van bebouwing. Ten noordwesten van de dorpskern bevindt zich het grootschalige complex van de zorginstelling 's

Heeren Loo. In het oostelijk deel van de kern Druten ligt het bedrijventerrein Kerkeland.

De Van Heemstraweg, die de kern Druten verdeelt in een noordelijk en een zuidelijk deel, is de belangrijkste ontsluitingsweg van Druten en speelt een rol in de ruimtelijke structuur van de kern. Ten zuiden van deze weg is na 1970 namelijk de grootschalige uitbreidingswijk Druten-Zuid gerealiseerd. De wijk bestaat uit overwegend grootschalige planmatige woningbouwuitbreidingen, waaronder De Bouwing en De Buitenhof.

Een groot deel van de wijk wordt gekenmerkt door de voor die tijd herkenbare woonerven structuur. De bebouwing bestaat voornamelijk uit twee-onder-één-kap woningen en rijwoningen, met overwegend twee bouwlagen en een kap. Maar ook vrijstaande woningen, vooral in de woonbuurt De Bebouwing in het oosten, komen voor.

Hoewel Druten-Zuid overwegend een woongebied is, zijn er ook een aantal wijkvoorzieningen aanwezige, zoals scholen en (buurt)winkels. Nabij de buurtvoorzieningen komt een beperkt aantal gestapelde appartementen voor. Centraal door de wijk ligt de Koekoek en Langstuk. Beide wegen hebben een wijkontsluitingsfunctie. Door de wijk loopt van zuidwest naar noordoost een waterstructuur begeleid door groen. Aan de zuidzijde van Druten-Zuid, tussen de Hansekamp en de Scharenburgsestraat, ligt een uitloopgebied waar tevens een trap- en speelveld en een hondenuitlaatgebied is gelegen.

Het bedrijventerrein Klepperheide is gelegen ten oosten van de Scharenburg en ten zuiden van de Van Heemstraweg. Naast bedrijven, de gemeentewerf en de brandweer bevindt zich hier een aantal maatschappelijke voorzieningen waaronder een school, een sporthal, een begraafplaats en een aantal zorgvoorzieningen.

# **2.3.2 Puiflijk**

Het dorpsgebied van Puiflijk bestaat in feite uit twee delen. De oude kern bij de Oude Toren en de later ontstane bebouwing aan de Kerkstraat.

Binnen de kom Puiflijk komt hoofdzakelijk de functie wonen voor. Het zijn in hoofdzaak vrijstaande en twee-onder-één-kap woningen, bestaande uit één tot twee bouwlagen met een kap.

Naast de woonfunctie kent het gebied een verscheidenheid aan maatschappelijke voorzieningen, zoals een basisschool ('t Geerke'), een dorpshuis en een markante rooms-katholieke kerk. Ook is er verspreid over het dorp een aantal horecaetablissementen aanwezig.

Op Sportveld Schravenhof in het oosten van het dorp is voetbalvereniging 'SCP' gevestigd. Naast deze voorzieningen komen binnen het plangebied diverse verenigingen en (agrarische) bedrijven voor.

# **2.3.3 Afferden**

De bebouwing in Afferden heeft voornamelijk een woonfunctie. In het dorp komen vooral grondgebonden woningen voor. De historische lintbebouwing aan de Koningstraat en de Schriksestraat bestaan met name uit vrijstaande, halfvrijstaande woningen en voormalige boerderijen. De historische bebouwing rondom 't Hoog bestaat uit vrijstaande en halfvrijstaande woningen. De bebouwing in de overige woongebieden bestaan uit zowel vrijstaande en halfvrijstaande woningen, alsook aaneengebouwde woningen.

In Afferden is geen bedrijventerrein gesitueerd. Wel zijn er verspreid over het dorp diverse niet-agrarische bedrijven aanwezig, alsook horeca en detailhandelsfuncties. Dit geldt ook voor verschillende maatschappelijke voorzieningen, zoals een kerk, basisschool en het dorpshuis / Kulturhus De Meent.

Daarbij wordt opgemerkt dat Afferden voornamelijk een verzorgingsfunctie heeft voor de eigen inwoners, en voor een uitgebreider aanbod aangewezen is op Druten of andere kernen.

Verder zijn op meerdere plaatsen agrarische bedrijven te vinden die met name in het noordwesten en het zuidoosten van het dorp gelegen zijn. Hierdoor heeft dit deel van het dorp een groen karakter. Het zuiden van Afferden wordt gemarkeerd door een klein park dat gelegen is aan De Tolboom. Langs de Schriksestraat is groen gelegen in de vorm van voetvalvelden en verder zijn er in de kern op enkele plaatsen kleine groenvoorzieningen aanwezig.

Het groene karakter van het dorp wordt versterkt door het gebied tussen de Van Heemstraweg en de noordelijk gelegen Waalbandijk. Dit gebied wordt met name gekarakteriseerd door het grillige verloop van de Waalbandijk. Door de diverse dijkdoorbraken die in de loop der jaren hebben plaatsgevonden zijn opmerkelijke kolken ontstaan. Langs en rondom de dijk zijn met name diverse boerenwoningen en dijkhuizen gelegen waarvan sommige als cultuurhistorisch waardevol worden aangemerkt. Het gebied heeft een open structuur met veel groen en op enkele plaatsen bebouwing. Ondanks de korte afstand tot de rivier de Waal heeft Afferden weinig relatie met de rivier of de wielen ten zuiden van de Waalbandijk.

#### **2.3.4 Deest**

De historische structuur van Deest is in de huidige situatie nog herkenbaar aanwezig, met name doordat de ontsluiting van de kern nog steeds via de oorspronkelijke linten (Grotestraat, Bijmansstraat en Vriezeweg) plaatsvindt. De linten worden gekenmerkt door een losse bebouwingsstructuur, die hoofdzakelijk bestaat uit vrijstaande en halfvrijstaande woningen, afgewisseld met enkele nietwoonfuncties en, langs de randen van de kern, open (agrarische) percelen.

Door de geleidelijke verdichting van de linten is in de huidige situatie sprake van een gevarieerd beeld, waarbij panden uit verschillende periodes voorkomen. Het lint aan de Grotestraat heeft daarbij met de meeste verdichting te maken gekregen. Langs de hoofdwegen en de dijken is in een aantal gevallen, met name aan de randen van het dorp, sprake van een kenmerkende strokenverkaveling met een pand op de kop van de kavel. Dichter bij het centrum van de dorpskern zijn meer gesloten gevelwanden te zien. In deze gevelwanden, met vergelijkbare bouwmassa's, kapvormen en richting, zijn de individuele panden echter veelal duidelijk herkenbaar. Centraal in de kern, rondom het Kloosterhof, zijn de publieke functies gesitueerd. Hier staat de kerk met daarachter de begraafplaats. Ten zuiden van het Kloosterhof ligt een plein met daaraan het dorpshuis. Achter het dorpshuis bevinden zich de basisschool en een sportzaal.

In de planmatig ontwikkelde gebieden buiten het dorpscentrum, gelegen tussen historische linten, overheerst de woonfunctie ken omen zowel vrijstaande en halfvrijstaande als aaneengebouwde woningen voor. Op enkele locaties zijn gestapelde woningen aanwezig.

Naast de woonfunctie kent Deest ook een relatief grote hoeveelheid bedrijvigheid. De bedrijvigheid is vooral geconcentreerd in het noordoostelijk deel van het dorp, rond de Munnikhofsestraat, en bestaat uit relatief grote bedrijven die in een hogere milieucategorie vallen. Maar ook verspreid over het dorp zijn diverse nietagrarische bedrijven aanwezig, alsook enkele horeca en detailhandelsfuncties. Even ten zuiden van het bedrijventerrein is een zandwinningsplas aanwezig die die zowel ruimtelijk alsook functioneel een belangrijke invloed op het dorp uitoefent.

# **2.3.5 Horssen**

In de huidige ruimtelijke structuur van Horssen is een aantal afzonderlijke ruimtelijke eenheden te onderscheiden. Het oudste gedeelte van het dorp wordt gevormd door de historische bebouwing die gesitueerd is rond de Pannekoeksestraat, Zelksestraat, Kerkpad en de Rijdt.

De woongebieden weerspiegelen de stedenbouwkundige uitgangspunten van de verschillende periodes waarin ze zijn gerealiseerd. Er is een duidelijk onderscheid zichtbaar tussen de historische bebouwing aan de Pannekoeksestraat, Zelksestraat, Kerkpad en de Rijdt en de meer recent gerealiseerde woonbuurten.

Langs de historische linten ligt gevarieerde bebouwing, waarbij grotere en kleinere panden elkaar afwisselen. Langs de historische straten is een gevarieerd verloop van rooilijnen met veelal diepe percelen. De typologie van de woningen is gevarieerd en er komen verschillende kapvormen vormen voor, waarbij ook de kaprichting varieert.

Hoewel ook in de planmatige uitbreidingswijken in het dorp, vooral aanwezig ten oosten en westen van De Rijdt, een diversiteit aan woningtypen aanwezig is, zijn de bouwblokken vaak samenhangend vormgegeven waardoor een ruimtelijke eenheid ontstaat.

Tussen de oude kern en de woongebieden ten zuiden en zuidoosten daarvan zijn enkele groen ingerichte gebieden vrij gebleven van bebouwing. In het noordoosten van Horssen bevinden zich diverse sportvelden als onderdeel van een sportpark.

Ook Horssen is een echt woondorp, zonder een specifiek ingericht bedrijventerrein. Wel zijn er enkele bedrijven verspreid over het dorp aanwezig, zoals een aannemersbedrijf, automobielbedrijf, elektrotechnisch-en installatietechniek bedrijf, grondverzetbedrijf en een timmerbedrijf. Dit geldt ook voor enkele detailhandelsen horecafuncties. Tevens is er sprake van agrarische bedrijvigheid, veelal aan de randen in het noorden en zuiden van het dorp.

Ook kent het dorp een aantal maatschappelijke voorzieningen, zoals een basisschool, een dorpshuis, diverse kerken en een zorgboerderij.

# <span id="page-16-0"></span>**3 BELEIDSKADER**

# <span id="page-16-1"></span>**3.1 INLEIDING**

Bij het opstellen van ruimtelijke plannen, zoals een bestemmingsplan, moet rekening worden gehouden met het beleid van diverse overheden. De meest relevante beleidsaspecten die betrekking hebben op het plangebied worden in dit hoofdstuk uiteengezet. Onderscheid is aangebracht in rijksbeleid (paragraaf 3.2), provinciaal beleid (paragraaf 3.3) en gemeentelijk beleid (paragraaf 3.4).

# <span id="page-16-2"></span>**3.2 RIJKSBELEID**

# **3.2.1 Structuurvisie Infrastructuur en Ruimte**

De kaders van het rijksbeleid zijn opgenomen in de Structuurvisie Infrastructuur en Ruimte (SVIR) die op 13 maart 2012 door de Minister van I&M is vastgesteld. Deze structuurvisie vervangt de Nota Ruimte en heeft als credo "Nederland concurrerend, bereikbaar, leefbaar en veilig".

De SVIR omvat drie hoofddoelen, die als volgt zijn geformuleerd:

- 1. Concurrerend Het vergroten van de concurrentiekracht van Nederland door het versterken van de ruimtelijk-economische structuur van Nederland;
- 2. Bereikbaar Het verbeteren en ruimtelijk zeker stellen van de bereikbaarheid waarbij de gebruiker voorop staat;
- 3. Leefbaar en veilig Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

Om deze doelen te bereiken kiest het Rijk voor een selectievere inzet en ziet toe op 13 nationale belangen:

- 1. Een excellente ruimtelijk-economische structuur van Nederland door een aantrekkelijk vestigingsklimaat in en goede internationale bereikbaarheid van de stedelijke regio's met een concentratie van topsectoren;
- 2. Ruimte voor het hoofdnetwerk voor (duurzame) energievoorziening en energietransitie;
- 3. Ruimte voor het hoofdnetwerk voor vervoer van (gevaarlijke) stoffen via buisleidingen;
- 4. Efficiënt gebruik van de ondergrond;
- 5. Een robuust hoofdnet van wegen, spoorwegen en vaarwegen rondom en tussen de belangrijkste stedelijke regio's inclusief achterlandverbindingen;
- 6. Betere benutting van de capaciteit van het bestaande mobiliteitssysteem;
- 7. Het instandhouden van het hoofdnet van wegen, spoorwegen en vaarwegen om het functioneren van het mobiliteitssysteem te waarborgen;
- 8. Verbeteren van de milieukwaliteit (lucht, bodem, water) en bescherming tegen geluidsoverlast en externe veiligheidsrisico's;
- 9. Ruimte voor waterveiligheid, een duurzame zoetwatervoorziening en kader voor klimaatbestendige stedelijke (her)ontwikkeling;
- 10. Ruimte voor behoud en versterking van (inter)nationale unieke cultuurhistorische en natuurlijke kwaliteiten;
- 11. Ruimte voor een nationaal netwerk van natuur voor het overleven en ontwikkelen van flora- en faunasoorten;
- 12. Ruimte voor militaire terreinen en activiteiten;

- 13.Zorgvuldige afweging en transparante besluitvorming bij alle ruimtelijke en infrastructurele besluiten.
Bij dit laatste belang gaat het onder meer om het vraaggericht programmeren en realiseren van verstedelijking door provincies, gemeenten en marktpartijen, wat nodig is om groei te faciliteren, te anticiperen op stagnatie en krimpregio's leefbaar te houden. Uitgangspunt is dat de ruimte zorgvuldig wordt benut en overprogrammering wordt voorkomen.

Om beide te bereiken, gaat de SVIR voor nieuwe stedelijke ontwikkelingen uit van een ladder voor duurzame verstedelijking die als procesvereiste ook is opgenomen in het Besluit ruimtelijke ordening (artikel 3.1.6, lid 2 Bro). Per 1 juli 2017 is de nieuwe ladder voor duurzame verstedelijking in werking getreden. Deze houdt in dat indien een nieuwe stedelijke ontwikkeling mogelijk wordt gemaakt, de behoefte aan die ontwikkeling moet worden beschreven en, indien die ontwikkeling mogelijk wordt gemaakt buiten het bestaand stedelijk gebied, gemotiveerd moet worden waarom niet binnen het bestaand stedelijk gebied in die behoefte kan worden voorzien.

#### Relatie met het plangebied

Het plangebied ligt deels nabij de rivier de Waal. De Waal is in het rijksbeleid aangewezen als één van de grote rivieren in Nederland en maakt daarmee deel uit van het hoofdwatersysteem. Het rijk is verantwoordelijk voor het integrale beheer van dit hoofdwatersysteem en samen met de waterschappen ook verantwoordelijk voor de bescherming van Nederland tegen overstromingen.

Het beheer van het watersysteem is gericht op het meebewegen met natuurlijke processen waar het kan en het bieden van weerstand waar het moet. Preventie vormt de primaire pijler bij de bescherming tegen overstromingen. Het rijk beschermt de primaire waterkeringen die in beheer zijn bij het rijk. Ook stelt het rijk normen voor de primaire waterkeringen, die in beheer zijn bij de waterschappen. Dit geldt ook voor de Waalbandijk, waar een deel van het plangebied aan grenst. Ter bescherming van de waterkerende van deze dijk is in voorliggend plan een dubbelbestemming 'Waterstaat – Waterkering' opgenomen. Verder maakt een deel van het plangebied (o.a. de gronden ten noorden van de Van Heemstraweg in de kern Afferden) deel uit van het Nationaal Natuurnetwerk (NNN). De natuur in het Nationaal Natuurnetwerk wordt beschermd met een 'neetenzij'-regime. Binnen deze gebieden mogen geen nieuwe functies mogelijk worden gemaakt, tenzij er geen reële alternatieven aanwezig zijn, redenen zijn van groot openbaar belang en negatieve effecten op het gebied worden beperkt. Uitbreiding van bestaande functies in deze natuurgebieden kan alleen als de kernkwaliteiten van het gebied per saldo worden versterkt. Omdat voorliggend bestemmingsplan vooral een conserverende karakter waarbij bestaande planologische rechten opnieuw worden vastgelegd, levert dit onderdeel geen problemen op. Dit geldt ook voor de 'ladder voor duurzame verstedelijking' aangezien de laddertoets alleen geldt voor 'nieuwe' stedelijke ontwikkelingen. Overigens wordt opgemerkt dat uit vaste jurisprudentie van de Afdeling bestuursrechtspraak van de Raad van State blijkt dat bij een woningbouwontwikkeling vanaf 12 woningen sprake is van een nieuwe stedelijke ontwikkeling in de zin van het Besluit ruimtelijke ordening (Bro). Voor nieuwe plannen met niet meer dan 11 woningen hoeft de genoemde 'laddertoets' niet doorlopen te worden.

## **3.2.2 Besluit algemene regels ruimtelijke ordening**

Ten behoeve van de bescherming van de in de SVIR genoemde nationale belangen, worden in het Besluit algemene regels ruimtelijke ordening (Barro) algemene regels voorgeschreven die bindend zijn voor de lagere overheden als provincie en gemeente. In het Barro worden de kaderstellende uitspraken uit de SVIR bevestigd.

Doel van het Barro is om onderwerpen uit de SVIR te verwezenlijken, danwel te beschermen. Het gaat hierbij onder meer om de volgende onderwerpen:

- Rijksvaarwegen;
- Kustfundament;
- Grote Rivieren;
- Waddenzee en waddengebied;
- Defensie;
- Hoofdwegen en hoofdspoorwegen;
- Elektriciteitsvoorziening;
- Buisleidingen van nationaal belang voor vervoer van gevaarlijke stoffen;
- Nationaal Natuurnetwerk;
- Primaire waterkeringen buiten het kustfundament;
- IJsselmeergebied (uitbreidingsruimte);
- Erfgoederen van uitzonderlijke universele waarde.

#### Relatie met het plangebied

Vanwege het conserverende karakter van voorliggend bestemmingsplan, waarbij bestaande planologische rechten opnieuw worden vastgelegd, wordt ervan uitgegaan dat de bovengenoemde onderwerpen niet van belang zijn. Bovendien wordt met de dubbelbestemmingen 'Waterstaat – Waterkering' en 'Leiding – Hoogspanningsverbinding' invulling gegeven aan respectievelijk de bescherming van de waterkerende functie van de nabijgelegen primaire waterkering (Waalbandijk) en de bovengrondse hoogspanningsverbinding ten oosten van Afferden. Het voorliggende bestemmingsplan is daarmee niet strijdig met het nationaal ruimtelijk belang, zoals neergelegd in het Barro.

## **3.2.3 Overig wettelijk kader**

Bij het opstellen van ruimtelijke plannen is diverse (milieu)wetgeving van toepassing, waaronder de Wet geluidhinder, Wet luchtkwaliteit, Erfgoedwet, de Wet natuurbescherming, etc. Op deze aspecten zal in hoofdstuk 5 nader worden ingegaan.

# <span id="page-18-0"></span>**3.3 PROVINCIAAL BELEID**

# **3.3.1 Omgevingsvisie Gaaf Gelderland**

Op 19 december 2018 hebben Provinciale Staten de 'Omgevingsvisie Gaaf Gelderland' vastgesteld en op 1 maart 2019 is deze in werking getreden. Hiermee is de Omgevingsvisie uit 2014 komen te vervallen en wordt vooruitgelopen op de aankomende Omgevingswet.

De Omgevingsvisie beschrijft de lange termijn ambities en beleidsdoelen voor de fysiek leefomgeving.

De provincie legt in deze visie de focus op een duurzaam, verbonden en een economisch krachtig Gelderland. Om dit te bereiken worden zeven met elkaar samenhangende ambities nagestreefd:

- 1. Energietransitie: van fossiel naar duurzaam. Een versnelde energietransitie, gericht op forse vergroting van het aandeel duurzame energie en passend bij de Gelderse kwaliteiten;
- 2. Klimaatadaptatie: omgaan met veranderend weer. Een op de toekomst toegerust klimaatbeleid (klimaatbestendig);
- 3. Circulaire economie: sluiten van kringlopen; Een voortvarend en innovatief circulair beleid zonder afval.
- 4. Biodiversiteit: werken met de natuur en een beschermend beleid voor biodiversiteit.
- 5. Bereikbaarheid: Efficiënte, duurzame en innovatieve bereikbaarheid, toegesneden op de veranderende vraag.
- 6. Vestigingsklimaat: Een duurzaam, dynamisch en toegankelijk economisch vestigingsklimaat, waar voor ondernemers en inwoners een sterke aantrekkingskracht vanuit gaat.
- 7. Woon- en leefomgeving: Een duurzaam en divers woon- en leefklimaat en anticiperend op ontwikkelingen.

Hoewel de Omgevingsvisie met deze ambities vooral een visie op hoofdlijnen betreft, is ook een vijftal wettelijke planfiguren in de Omgevingsvisie opgenomen: ruimte, natuur, water, milieu en verkeer en vervoer. Deze planfiguren waren ook al in de voorgaande Omgevingsvisie (vanaf 2014) opgenomen en worden daarmee gecontinueerd. Het gaat daarbij onder andere om de aanwijzing van functies van regionale oppervlaktewateren, van gebieden waar milieukwaliteit bijzondere bescherming behoeft, van Natura 2000-gebieden en van bijzondere natuurgebieden, en de aanwijzing van locaties voor de mogelijkheden om zonneen windenergie op te wekken. In dit kader zijn een viertal themakaarten opgesteld (Themakaart Ruimtelijk beleid, Themakaart Waterbeleid, Themakaart Milieubeleid en Themakaart Natuur- en landschapsbeleid) die bij de uitvoering van het provinciale beleid uit de Omgevingsvisie 2018 een belangrijke rol spelen. De belangrijkste beleidslijnen die betrekking hebben op de genoemde planfiguren worden hieronder weergegeven.

#### *Ruimtelijk beleid*

Al sinds 2014 is de ruimtelijke ontwikkeling van Gelderland een maatschappelijke opgave met verantwoordelijkheden voor overheden, organisaties en partners. De provincie draagt op een toekomstbestendige manier bij, met beleid dat een duurzame economische structuur in de provincie en regio's versterkt en dat richting geeft aan de vestigingsmogelijkheden en milieugebruiksruimte voor bedrijven. Het provinciaal belang is gelegen in het vergroten van de ruimtelijke kwaliteit. De klimaatbestendigheid wordt vergroot, de mogelijkheden om zonne- en windenergie op te wekken zijn in kaart gebracht, en de natuur- en landschappelijke kwaliteit blijft behouden.

De provincie zet zich in voor vitale steden en dorpen en voor een duurzame verstedelijking, gericht op versterking van de stedelijke netwerken, gecombineerd met aandacht voor de vitaliteit van kleine kernen en dorpen. De kwalitatieve regionale opgave voor wonen is van provinciaal belang, net als het belang dat bij locaties met een bovenlokaal ontwikkelpotentieel die potenties benut worden. Het beleid voorziet in provinciale kaders voor het terugdringen van leegstand en overcapaciteit in gemeentelijke plannen en voor zorgvuldige locatie-afwegingen op regionaal niveau, waarbij de ladder voor duurzame verstedelijking wordt ingezet. Voor wonen en werken geldt een regionale aanpak die gericht is op een gezonde en veilige woonomgeving, waarin mensen zich met elkaar verbonden voelen en die goed bereikbaar is en goede voorzieningen heeft. Voor ontwikkelingen in de niet grondgeboden landbouw hanteert de provincie het 'plussenbeleid'. Daarmee geeft de provincie veehouders de ruimte om hun bedrijf te ontwikkelen, maar onder voorwaarden.

#### *Waterbeleid*

De hoofdzaken van het provinciaal beleid voor water zijn gericht op een veerkrachtig en duurzaam water- en bodemsysteem. Dit systeem bestaat uit bodem en ondergrond, grondwater en oppervlaktewater en is duurzaam als het ook in de toekomst kan blijven functioneren en in stand kan worden gehouden tegen maatschappelijk aanvaardbare kosten. De provincie onderschrijft de ambitie van de Europese Kaderrichtlijn Water dat uiterlijk in 2027 het grond- en oppervlaktewater in Europa schoon en ecologisch gezond moet zijn en dat er voldoende water is voor duurzaam gebruik en voert deze uit. De beschermde gebieden voor grondwater, waterberging, de Kaderrichtlijn Water en Natura 2000 zijn leidend bij de uitwerking van dit beleid in programma's of in kaders in de verordening. Er worden condities gesteld voor effectief en zuinig gebruik van drinkwater, speciale waterecologie, (grond)waterafhankelijke landnatuur plus de beschermingszones natte landnatuur en grondwateronttrekkingen voor drinkwater en industrie. Met de Gelderse waterschappen en de landbouw geeft de provincie invulling aan het vasthouden van water in de bodem, het grondwater en de haarvaten van het watersysteem.

#### *Milieubeleid*

Een gezonde en veilige leefomgeving is de hoofdzaak van het milieubeleid. Dit vraagt om provinciaal beleid dat zorgt voor goede milieukwaliteit en veilige ruimtelijke keuzes. Gezondheidsschade, onacceptabele risico's en onaanvaardbare geur- en geluidhinder moeten worden voorkomen. Er wordt voldaan aan milieukwaliteitseisen. De provincie streeft naar een op gezondheid gericht benadering van de kwaliteit van de leefomgeving en het milieu.

#### *Natuur- en landschapsbeleid*

De provincie spant zich in voor een compact en hoogwaardig stelsel van onderling verbonden natuurgebieden en naar behoud en versterking van de kwaliteit van het landschap. Het Gelders Natuurnetwerk (GNN) en de Groene Ontwikkelingszone (GO) worden beschermd tegen aantasting van de kernkwaliteiten: dat zijn de natuurwaarden, de potentiële waarden en de omgevingscondities. Het GNN is een samenhangend netwerk van bestaande en te ontwikkelen natuur van internationaal, nationaal en provinciaal belang. Het uitgangspunt is dat in het GNN geen nieuwe initiatieven plaatsvinden, behalve ontwikkelingen van een groot algemeen of provinciaal belang of waarvoor geen alternatieven bestaan. In de GO is ruimte voor economische ontwikkeling in combinatie met een (substantiële) versterking van de samenhang tussen aangrenzende en inliggende natuurgebieden. De provincie treft maatregelen vanwege de bescherming, de instandhouding of het herstel van biotopen, leefgebieden, een gunstige staat van instandhouding en het Natuurnetwerk Nederland. Verder richt het beleid zich op behoud van de basiskwaliteit van landschappen in Gelderland. Voor de landschappen van bovenregionale waarde geldt een beschermingsregime met kernkwaliteiten en met een juridisch vangnet in de verordening, zodat de provincie in gesprek kan komen indien het provinciaal belang in het geding raakt.

#### *Verkeers- en vervoersbeleid*

De provincie streeft naar een veilige, betrouwbare en duurzame mobiliteit, als hoofdzaak van het verkeers- en vervoersbeleid. Dit wordt benaderd als een systeem waarin verschillende mobiliteitsnetwerken op elkaar inwerken, ter ondersteuning van een sterke economie, welvaart en welzijn, rekening houdend met de kwaliteit van de leefomgeving en met verkeersveiligheid. De provincie heeft specifiek aandacht voor de wisselwerking en knooppunten in het systeem en gaat uit van drie principes: voorkomen, benutten en bouwen. Dit gebeurt op basis van een meerjaren-investeringsagenda en met een regionale aanpak. Via die aanpak

wordt het provinciaal beleid afgestemd op het beleid van het Rijk en de gemeenten. Het beleid richt zich ook op een goede regionale ontsluiting over water.

#### Relatie met het plangebied

Doel van voorliggend bestemmingsplan 'Stedelijk Gebied' is het opstellen van een eenduidige, overzichtelijke en uniforme juridische regeling voor het toegestane gebruik en de toegestane bebouwing in de kernen Druten, Puiflijk, Afferden, Deest en Horssen. Het plan is vooral gericht op het beheer van de bestaande (planologische) situatie. Aan de hand van de vier themakaarten is geconcludeerd dat er geen (ruimtelijke) opgaven gelden waarmee specifiek in voorliggend bestemmingsplan rekening gehouden hoeft te worden. Wel wordt een aantal beschermingszones uit de Themakaart 'Waterbeleid' en de Themakaart 'Natuur- en landschapsbeleid' opgenomen en vertaald in het plan. In de navolgende paragraaf (Omgevingsverordening) wordt hierop nader ingegaan.

## **3.3.2 Omgevingsverordening Gelderland**

Tegelijk met de vaststelling van de 'Omgevingsvisie Gaaf Gelderland' hebben Provinciale Staten op 19 december 2018 ook het 'Actualisatieplan 6 Omgevingsverordening' vastgesteld en op 1 maart 2019 is deze in werking getreden. Hiermee is de oorspronkelijke Omgevingsverordening Gelderland uit 2014 afgestemd op de recent vastgestelde Omgevingsvisie. De genoemde actualisatieronde heeft bovendien geresulteerd in een geconsolideerde versie van de Omgevingsvisie Gelderland (december 2018).

De Omgevingsverordening betreft de juridische vertaling van de provinciale omgevingsvisie en heeft als doel om provinciale belangen op het gebied van de ruimtelijke ordening te laten doorwerken naar het gemeentelijk niveau. De provincie richt zich hierbij op onderwerpen die van provinciaal belang zijn, zoals verstedelijking, landbouw/veehouderij, natuur en landschap, grond- en drinkwater, milieu, verkeer en energie.

## Relatie met het plangebied

In relatie tot het voorliggende bestemmingsplan, waarin een eenduidige, overzichtelijke en uniforme juridische regeling voor de kernen Druten, Puiflijk, Afferden, Deest en Horssen het uitgangspunt is, zijn vooral de (beschermings)regels behorend bij de aspecten / kaarten 'Natuur', 'Water- en milieu' en 'Erfgoed' van belang. Andere (ruimtelijke) aspecten uit de Verordening zijn niet in het geding, te meer omdat voorliggend bestemmingsplan vooral een conserverend karakter heeft en is afgestemd op de huidige (planologische) situatie.

#### *Natuur*

Een deel van het plangebied ter hoogte van Afferden, gelegen tussen de Van Heemstraweg en de Waalbandijk, maakt deel uit van de Groene Ontwikkelingszone (GO). Op gronden die deel uitmaken van het GO zijn nieuwe grootschalige ontwikkelingen die leiden tot een significante aantasting van de kernkwaliteiten van het betreffende gebied in principe niet toegestaan. In artikel 2.52 van de Verordening is dit aangegeven. Nieuwe (kleinschalige) ontwikkelingen zijn alleen toegestaan in combinatie met een (substantiële) versterking van de samenhang tussen aangrenzende en inliggende natuurgebieden.

In overeenstemming met het aangrenzende bestemmingsplan 'Buitengebied Druten' is ervoor gekozen om de agrarische bestemmingen in het voorliggende bestemmingsplan af te stemmen op het natuurbeleid van de provincie. Concreet betekent dit dat de agrarische gronden die deel uitmaken van het GO de bestemming 'Agrarisch met waarden' krijgen. De agrarische gronden die buiten het aangeduide GO liggen, worden als 'Agrarisch' bestemd.

#### *Water- en milieu*

Ten zuiden van het dorp Druten ligt een waterwingebied. Hoewel dit wingebied buiten het betstemmingsplan ligt, ligt het bijbehorende

grondwaterbeschermingsgebied wel (gedeeltelijk) binnen het plangebied. Zie ook figuur 12 als onderdeel van de waterparagraaf in deze plantoelichting. Hiervoor is artikel 2.37 uit de verordening van toepassing. Hierin is bepaald dat een bestemmingsplan voor gronden binnen een grondwaterbeschermingsgebied geen bestemming mogelijk maakt die een groter risico kan vormen voor de kwaliteit van het grondwater dan de vigerende bestemming, tenzij in de toelichting bij het bestemmingsplan wordt aangetoond dat een groter risico niet kan worden voorkomen en compensatie van het mogelijk grotere risico wordt verankerd in hetzelfde of een ander, gelijktijdig vast te stellen bestemmingsplan.

Door het overwegend consoliderende karakter van het bestemmingsplan en de bijbehorende passende bestemmingen blijven de risico's voor de kwaliteit van het grondwater gelijk. Bovendien is ter signalering de gebiedsaanduiding 'milieuzone – grondwaterbeschermingsgebied' opgenomen.

#### *Erfgoed*

Onder het aspect 'erfgoed' wordt de windvang van bestaande molens beschermd. In artikel 2.64 is dit nader bepaald door aan te geven dat in bestemmingsplannen die betrekking hebben op gronden gelegen binnen de Molenbiotoop geen nieuwe bebouwing of beplanting mogelijk is als daardoor de windvang van de molen wordt beperkt.

Ten oosten van de kern Afferden is de molen 'De Drie Waaien' aanwezig. Hoewel de molen zelf buiten het plangebied ligt, ligt de bijbehorende molenbiotoop wel deels binnen het plan. Ter bescherming van de molen als werktuig (windbelemmering voorkomen) en als landschapsbepalend element (voorkomen dat het zicht op de molen afneemt) is de bijbehorende molenbiotoop middels de gebiedsaanduiding 'vrijwaringszone – molenbiotoop' in het plan opgenomen.

# <span id="page-22-0"></span>**3.4 REGIONAAL BELEID**

## **3.4.1 Waterbeheerprogramma 2016-2021**

De doelen van het waterschap voor de komende periode staan beschreven in het waterbeheerprogramma 2016-2021 'Koers houden, kansen benutten'. Met dit programma blijft het waterschap op koers om het rivierengebied veilig te houden tegen overstromingen, om voldoende en schoon water te hebben en om het afvalwater effectief te zuiveren. Zo zorgt het waterschap Rivierenland onder meer voor het beheer van de waterkwaliteit en -kwantiteit, de vaarwegen, de primaire en secundaire waterkeringen en de rioolwaterzuiveringsinstallaties. In het kader van duurzaam waterbeheer hanteert het waterschap, naast de drietrapsstrategie 'vasthouden, bergen en afvoeren', de drietrapsstrategie 'schoonhouden, scheiden en zuiveren'. Uitgangspunt is dat schoon hemelwater niet thuishoort in het riool, maar moet worden afgekoppeld.

Het waterschap trekt in het Waterbeheerprogramma 2016-2021 daarmee de lijn door van het vorige waterbeheerplan.

De koers wordt niet gewijzigd, maar het werk wordt gecontinueerd. De doelen voor de lange termijn blijven het uitgangspunt. Het accent ligt in de periode 2016-2021 onder meer op gebiedsgericht werken, waterbewustzijn en innovatie.

# **3.4.2 Keur Waterschap Rivierenland**

De Keur voor waterkeringen en wateren is een verordening van Waterschap Rivierenland. Hierin staan de geboden en verboden die betrekking hebben op waterkeringen, wateren en grondwater. De geboden geven de verplichtingen aan om deze waterstaatswerken en (grond)waterlichamen in stand te houden. Voor werkzaamheden in de nabijheid van een watergang of dijklichaam is een vergunning of ontheffing in het kader van de Keur noodzakelijk. Omdat de bescherming van watergangen en dijken is geregeld in de Keur van het waterschap, zijn in voorliggend bestemmingsplan geen aanvullende bepalingen met betrekking tot de bescherming van waterbelangen opgenomen. Hierdoor wordt dubbele regelgeving voorkomen. Bovendien zou door tussentijdse aanpassingen van de Keur een situatie kunnen ontstaan waarin het bestemmingsplan (dat een looptijd heeft van 10 jaar) andere regels bevat dan de Keur.

## <span id="page-23-0"></span>**3.5 GEMEENTELIJK BELEID**

## **3.5.1 Structuurvisie Druten**

De Gemeenteraad van de gemeente Druten heeft op 16 februari 2012 de 'Structuurvisie Druten' vastgesteld. De structuurvisie vormt voor de gemeente Druten het kader waarbinnen de gemeente, samen met anderen, ontwikkelingen initieert en projecten (van anderen) beoordeelt. Uitgegaan wordt van groei van de gemeente, waarbij de mogelijkheden in het bestaande stedelijk gebied worden benut. Daarbij wordt de bestaande kwaliteit versterkt.

Verder wordt in de structuurvisie ook aangegeven dat de gemeente Druten onderdeel uitmaakt van een dynamisch rivierenlandschap met diverse landschapstypen. Daarbij is aangesloten bij de landschapstypen zoals deze in het Landschapsontwikkelingsplan (LOP) uit 2007 zijn vastgelegd. Het beleid is gericht op het behouden en versterken van de identiteit van het landschap met haar bijzondere waarden (aardkundig, archeologisch, cultuurhistorisch, ecologisch en landschappelijk).

Op de kaart van de structuurvisie is het plangebied overwegend aangewezen als 'Bestaand woongebied'. Ook zijn er diverse gebieden aangeduid als 'Uitbreiding woningbouw/herontwikkeling', zoals Druten-Oost, Deest-Zuid en het gebied nabij Horst in Druten, en ook als 'Bestaand bedrijventerrein' (Kerkeland en Klepperheide in Druten en Bedrijventerrein Deest).

De agrarische gronden nabij de kernen Druten, Afferden en Deest maken deel uit van de Waaloeverwallen. Het beleid voor dit gebied is gericht op het behouden van het kleinschalig samenspel van bebouwingslinten, dorpen, boomgaarden, kleine landschapselementen en weiden in onregelmatige patronen.

Doel van voorliggend bestemmingsplan 'Stedelijk Gebied' is het opstellen van een eenduidige, overzichtelijke en uniforme juridische regeling voor het toegestane gebruik en de toegestane bebouwing in de kernen Druten, Puiflijk, Afferden, Deest en Horssen. Het plan is vooral gericht op het beheer van de bestaande (planologische) situatie. De bestemmingen in voorliggend bestemmingsplan zijn daarop afgestemd.

## **3.5.2 Woonvisie 2016-2021**

In 2016 heeft de gemeente Druten haar nieuwe woonvisie opgesteld. Dit is in een interactief proces gebeurd, samen met de woningcorporaties, huurdersorganisaties en andere partners op het gebied van wonen. Het motto van de woonvisie is daarom 'Samen werken aan beter wonen'. Dit uit zich in de eerste plaats door de nieuwe wijze van samenwerking tussen gemeente, corporaties en

huurdersorganisaties bij het maken van prestatieafspraken, maar ook bij het opstellen bij deze nieuwe Woonvisie Druten. De gemeente, corporaties en huurdersorganisaties kunnen de opgaven op het wonen niet alleen te lijf. Ook andere partners, zoals particuliere woningbezitters, ontwikkelaars, zorgen welzijnspartijen spelen hierin een belangrijke rol. Zeker omdat het op peil houden van de kwaliteit van de bestaande particuliere woningvoorraad een van onze speerpunten in het woonbeleid vormt. Tenslotte is regionale afstemming van belang. De visie is beschreven aan de hand van vijf speerpunten, te weten:

- 1. Faseren, doseren en samenwerken;
- 2. Invulling geven aan woonwensen;
- 3. Betaalbaar wonen voor wie dat nodig heeft;
- 4. Leefbare wijken en dorpen;
- 5. Toekomstbestendig wonen.

Vanwege de groei van het aantal huishoudens in de gemeente Druten bestaat de opgave uit het toevoegen van 310 woningen in de periode 2016 t/m 2019. Hierbij ligt de focus op woningbouw in Tichellande. In een aantal kleinere kernen is de actuele plancapaciteit beperkt. Bij aantoonbare vraag in de kleinere kernen worden echter nieuwbouwontwikkelingen gefaciliteerd.

Daarbij is Druten is een echte gezinsgemeente. De komende jaren versterkt de gemeente dit profiel verder. Met name door het aanbod van betaalbare eengezinskoopwoningen te vergroten. Daarmee vergroten de gemeente de mogelijkheden van jonge gezinnen, voor wie het aanbod nu nog relatief beperkt is. Dat neemt niet weg dat Druten ook verder gaat vergrijzen. Daarbij is het vergroten aantal levensloopgeschikte woningen van belang. Dit kan door het aanpassen van de bestaande voorraad en door nieuwbouw. Toekomstbestendig wonen (levensloopgeschiktheid en energiezuinigheid) speelt hierin een belangrijke rol. Zoals genoemd is voorliggend bestemmingsplan vooral gericht op het integreren van de verschillende komplannen ('in elkaar te schuiven') en daarmee een actueel, overkoepelend maar vooral ook overzichtelijk bestemmingsplan voor het stedelijk gebied in de gemeente Druten te realiseren. De bestaande (planologische) situatie staat daarbij centraal. Desalniettemin staat het plan de uitgangspunten uit de woonvisie niet in de weg.

#### **3.5.3 Gemeentelijk verkeers- en vervoersplan 2009-2020**

In 2009 is het Gemeentelijk Verkeers- en Vervoersplan (GVVP) geactualiseerd. Het doel van het GVVP is om aan te sluiten op de gewenste ruimtelijke en economische ontwikkeling van de gemeente. In het GVVP zijn zowel de bestaande situatie als de gevolgen van diverse toekomstige ontwikkelingen in beeld gebracht. In het GVVP zijn de volgende uitgangspunten opgenomen:

- Bereikbaarheid is een voorwaarde voor het functioneren van de gemeente. Ontwikkelingen in mogelijk toenemende intensiteit verdienen nader onderzoek.
- Het verkeers- en vervoerbeleid ondersteunt de ruimtelijke en economische ontwikkelingen in de gemeente.
- Het verkeers- en vervoerbeleid draagt bij aan de realisatie van een aantal projecten.
- Verbeteren van de leefbaarheid in het algemeen. Bij leefbaarheid gaat het om een veilige fysieke ruimte, maar ook om een schone leefruimte met in hoofdzaak omgevingseigen geluidbronnen.
- Koesteren van de landelijke fijnmazige structuur van netwerken voor fiets, wandelen en auto. Geen grote doorgaande wegen, behalve de N322 en haar ontsluitingswegen.
- De gemeente is aantrekkelijk voor toerisme en recreatie (uiterwaarden en landelijk gebied). Dit punt benadrukken door wandel- en fietspadenstructuur en -inrichting te verbeteren.

Het wegennet van de gemeente Druten is verdeeld in drie wegcategorieën: stroomwegen, gebiedsontsluitingswegen en erftoegangswegen. Op stroomwegen staat het doorstromen van verkeer centraal. Ook de kruispunten op stroomwegen zijn zodanig ingericht dat het verkeer zo min mogelijk vertraging ondervindt van het kruispunt. De provinciale Maas en Waalweg (N322) is de enige stroomweg op het grondgebied van Druten.

Voor alle wegen wordt een inrichting conform de wegcategorisering van Duurzaam Veilig voorgestaan. In het kader van voorliggend bestemmingsplan is echter geen onderscheid gemaakt naar verschillende wegcategorieën. Binnen de bestemmingsgrenzen van de bestemming 'Verkeer' zijn wegen en bijbehorende bermstroken (inclusief bermsloten) alsmede parkeervoorzieningen toegestaan. In dit kader wordt ook naar paragraaf 4.4.1 van deze plantoelichting verwezen.

## **3.5.4 Nota Parkeernormen**

De Nota Parkeernormen (2011) dient als leidraad voor de verkeerskundige toetsing van nieuwe plannen en heeft als doel het totale gemeentelijke parkeerareaal in evenwicht te houden en de bereikbaarheid en leefbaarheid binnen de gemeente te borgen.

In de nota zijn voor verschillende functies parkeereisen opgenomen. Uitgangspunt is dat benodigde parkeerplaatsen op eigen terrein worden gerealiseerd. Indien dat niet mogelijk is, kan een ontheffing worden verleend waarbij per ontbrekende parkeerplaats een bijdrage in het parkeerfonds is verschuldigd.

In voorliggend bestemmingsplan is in de algemene gebruiksregel een parkeerregeling opgenomen, die is gebaseerd op de Nota Parkeernormen. De nota is als bijlage bij de regels opgenomen en vormt als zodanig een rechtstreeks toetsingskader in het geval van nieuwe bouwaanvragen.

## **3.5.5 Welstandsnota**

Binnen de gemeente Druten wordt iedere aanvraag voor een omgevingsvergunning voor het bouwen beoordeeld of het betreffende bouwwerk niet in strijd is met 'redelijke eisen van welstand'. Om de inhoudelijke kennis aan juridisch houdbare criteria en efficiënte procedures te koppelen is door de raad van de gemeente Druten de Welstandsnota vastgesteld. Voor de inwoners en initiatiefnemers voor nieuwe bouwwerken binnen de gemeente Druten biedt de nota meer inzicht in de toetsing door de Commissie Ruimtelijke Kwaliteit en meer zekerheid vooraf over de haalbaarheid van bouwplannen.

Het stedelijk gebied van de gemeente Druten is in de welstandsnota verdeeld in verschillende (samenhangende) deelgebieden, waarvoor zogenaamde gebiedsgerichte criteria gelden. Voor elk van de gebieden geldt een

- welstandsniveau, waarbij onderscheid wordt gemaakt in vier niveaus:
- 1. zeer waardevolle welstandsgebieden;
- 2. bijzondere welstandsgebieden;
- 3. reguliere welstandsgebieden;
- 4. welstandsvrije gebieden.

Het welstandsniveau bepaalt de aard en de intensiteit waarmee de bouwplannen aan de diverse welstandscriteria zullen worden getoetst. Afhankelijk van het welstandsniveau worden de beoordelingsaspecten streng, kritisch, licht of niet, gehanteerd. Op deze manier worden de gebiedseigen waarden met betrekking tot beeldkwaliteit doeltreffend beschermd en/of versterkt.

Bij nieuwe bouwaanvragen wordt als onderdeel van de omgevingsvergunning bouwen getoetst aan de welstandsnota.

## **3.5.6 Archeologie**

Met betrekking tot het onderdeel archeologie beschikt de gemeente Druten over een eigen kaderbeleid, met in het verlengde daarvan een archeologische beleidsadvieskaart. Dit is opgenomen in de rapportage 'Actualisering archeologische waarden- / verwachtingen en beleidskaart gemeente Druten 2007, Addendum 2012' die in februari 2014 door de gemeenteraad is vastgesteld. Op basis van een analyse van landschappelijke, bodemkundige en archeologische informatie is een vlakdekkende kaart van archeologische waarden en verwachtingen opgesteld. Binnen het grondgebied van de gemeente zijn enkele terreinen met een bekende archeologische waarde (AMK terrein en dorpskern) aanwezig.

Daarnaast kunnen drie archeologische verwachtingszones worden onderscheiden:

- hoge archeologische verwachting;
- middelhoge archeologische verwachting;
- lage archeologische verwachting.

Ook kunnen gebieden worden aangemerkt waarvoor geen archeologische verwachting geldt. Het betreft gebieden waar reeds archeologisch onderzoek heeft plaatsgevonden en niets is aangetroffen, gebieden die zijn afgegraven of ontgrond, grotere waterpartijen en grootschalige afgravingen of geërodeerde stukken land.

Aan de verschillende te onderscheiden gebieden met archeologische waarden of verwachtingswaarden is een diepte- en oppervlakte ondergrens gekoppeld. De onderstaande tabel geeft een overzicht van de bij de zones behorende ondergrenzen. De ondergrenzen geven aan vanaf welke omvang én diepte (altijd in combinatie) van een ruimtelijk plan er archeologisch onderzoek plaats moet vinden.

| Te onderscheiden beleidscategoriëen  | Criterium<br>oppervlakte | Criterium<br>diepte |
|--------------------------------------|--------------------------|---------------------|
| Archeologische waarde (AMK-terrein)  | 50 m2                    | 0,5 m               |
| Archeologische waarde (Dorpskern)    | 100 m2                   | 0,5 m               |
| Hoge archeologische verwachting      | 500 m2                   | 0,5 m               |
| Gematigde archeologische verwachting | 5.000 m2                 | 0,5 m               |
| Lage archeologische verwachting      | 10.000 m2                | 0,5 m               |
| Geen archeologische verwachting      | n.v.t                    | n.v.t               |

*Tabel 3 - Categorisering waarden archeologische beleidskaart met oppervlakte en dieptecriteria*

De verschillende (verwachtings)waarden uit het gemeentelijk archeologiebeleid in relatie tot het plangebied komt in paragraaf [5.11](#page-67-0) van deze plantoelichting aan de orde, waarnaar wordt verwezen.

#### **3.5.7 Cultuurhistorische beleidsnota 'Samen in verscheidenheid'**

De gemeenten Beuningen, Druten, Heumen en Wijchen hebben gezamenlijk een beleidsnota cultuurhistorie opgesteld, 'Samen in verscheidenheid' (2015) genaamd. Als onderdeel van het opstellen van de beleidsnota cultuurhistorie heeft een inventarisatie en waardering van het Drutense cultuurlandschap plaatsgevonden. Daarbij is onderscheid gemaakt in de cultuurlandschappen met een zeer lage, lage, middelhoge, hoge en zeer hoge waarde.

In de beleidsnota cultuurhistorie is vervolgens aangegeven dat de gebieden in de gemeente Druten met een hoge en zeer hoge waarde een planologische vertaling dienen te krijgen. Met de vaststelling van het bestemmingsplan '2e periodieke herziening stedelijk gebied' is hieraan invulling gegeven. De regeling uit dit plan is in het voorliggende bestemmingsplan 'Stedelijk gebied' één op één overgenomen. In dit kader wordt ook verwezen naar paragraaf 5.12 van deze plantoelichting.

# <span id="page-28-0"></span>**4 PLANBESCHRIJVING (UITGANGSPUNTEN)**

# <span id="page-28-1"></span>**4.1 INLEIDING**

Het bestemmingsplan 'Stedelijk gebied' is in hoofdzaak een consoliderend bestemmingsplan. De bestaande (planologische) situatie staat centraal en deze wordt opnieuw vastgelegd, waarmee een eenduidige en uniformele maar vooral ook overzichtelijke regeling voor het stedelijk gebied van de gemeente Druten ontstaat.

Voor het overgrote deel van de situaties in het plangebied kan deze afstemming naadloos plaatsvinden en bestaat er geen of nauwelijks discrepantie tussen de nieuwe bestemmingsregeling in het bestemmingsplan 'Stedelijk gebied' en de vigerende situatie en mogelijkheden van de verschillende 'dorpenplannen'. Wel is er voor een aantal functies en gebieden nadere aandacht en een specifieke bestemmingsregeling nodig. Dit geldt vooral voor de verschillende gemengde bestemmingen uit de 'dorpenplannen', alsook voor de bestemming 'Woongebied' die betrekking heeft op de relatief grote woningbouwontwikkelingen in de gemeente, zoals Druten-Oost en Deest-Zuid.

Verder wordt opgemerkt dat in het bestemmingsplan verspreid over de kernen Druten, Affferden en Deest diverse gebieden zijn aangeduid waarvoor een 'wrozone - wijzigingsbevoegdheid' geldt. De functiewijzigingen en/of extra bouwmogelijkheden die op deze locaties mogelijk worden gemaakt zijn eveneens een vertaalslag van de vigerende planologische rechten. Om van deze mogelijkheid gebruik te maken zal nog een planologische procedure moeten worden doorlopen, waaraan ook diverse voorwaarden verbonden zijn.

Specifiek voor een locatie in de kern Afferden (Koningsstraat ong, naast 10) is overigens een nieuwe ontwikkeling voorzien die nog niet eerder planologisch is vastgelegd. Hiervoor is een separate ruimtelijke onderbouwing opgesteld die als bijlage bij de plantoelichting is opgenomen. In deze ruimtelijke onderbouwing is een ruimtelijke afweging gemaakt, waarbij ook de diverse milieu- en omgevingsaspecten zijn beschouwd. In paragraaf 4.5 wordt kort op deze ontwikkeling ingegaan, evenals op enkele kleine perceelsgerichte wijzigingen en omissies.

# <span id="page-28-2"></span>**4.2 RUIMTELIJKE UITGANGSPUNTEN**

Om de bestaande situatie vast te leggen en daarmee te behouden, zijn op de verbeelding bouwvlakken aangewezen waarbinnen (hoofd)gebouwen en bouwwerken zijn toegelaten. Dit geldt in principe voor alle type bebouwing, zoals woningen, bedrijfsgebouwen, bedrijfswoningen, kantoren, winkels. Alleen als dat in de planregels is bepaald, is ook buiten het bouwvlak bebouwing toelaatbaar. In de regel gaat het daarbij om andere bouwwerken (bijgebouwen/aan- en uitbouwen) bij woningen.

Uitgangspunt is verder om binnen de woonbestemming de bestaande bouwwijze van woningen vast te leggen. Dit wordt middels verschillende bouwaanduidingen (vrijstaand *[vrij]*, twee-aaneen *[tae],* aaneengebouwd *[aeg]*) en gestapeld *[gs]*) binnen het bouwvlak op de verbeelding aangeduid, waarbij wordt opgemerkt dat ter plaatse van de aanduiding 'twee-aaneen' ook vrijstaande woningen zijn toegestaan. Hiermee wordt mede het behoud van het karakter van het gebied gewaarborgd.

Ook voor de agrarische bedrijven zijn bouwvlakken (agrarische bouwblok) opgenomen. De bestaande agrarische bouwvlakken zijn daarbij één op één overgenomen. Het bouwen ten behoeve van het agrarisch bedrijf is toegestaan binnen de op aangegeven bouwvlakken. Alle bebouwing (bedrijfswoning, schuren en stallen, etc.) en verharding, inclusief mest- en sleufsilo's, opslag van kuilvoer en erfverharding, dient binnen het bouwvlak te worden gesitueerd.

# <span id="page-29-0"></span>**4.3 FUNCTIONELE UITGANGSPUNTEN**

# **4.3.1 Wonen**

Uitgangspunt is dat de bestaande woningen een passende woonbestemming krijgen. In de woonbuurten van de verschillende dorpen wordt daartoe een bestemming 'Wonen' opgenomen waarbinnen de diverse woningtypen (vrijstaand, twee-aaneen en aaneengebouwd, gestapeld) zijn aangeduid.

Naast de verschillende woonbuurten, waarin logischerwijs de nadruk ligt op de woonfunctie, wordt er ook in de dorpscentra en in de meer gemengde gebieden daaromheen gewoond. Veelal gaat het daarbij om woningen boven winkels en/of andere functies.

Derhalve zijn woonfuncties ook in de bestemmingen 'Centrum' en 'Gemengd' mogelijk. Om de aaneengesloten, publiekgerichte functies in het dorpscentrum en de gemengde gebieden te beschermen is wel een aantal voorwaarden gesteld. Zo is in beginsel de woonfunctie binnen de bestemming 'Centrum' en 'Gemengd' op de tweede en hogere bouwlagen toegestaan. Aanvullend is wonen op de begane grond toegestaan. Vanwege de aard van de gebieden die als 'Gemend' zijn bestemd, is wonen op de begane grond niet bij recht toegestaan maar alleen indien dit is aangeduid op de verbeelding.

Verder is er ook in de bestemmingen 'Detailhandel', 'Maatschappelijk' en 'Horeca' een woonfunctie toegestaan. Binnen deze bestemmingen is dit met de aanduiding 'wonen' aangeduid, danwel mag dit plaats vinden in de bestaande woningen indien geen aanduiding is opgenomen. Deze systematiek is overgenomen uit de nu nog geldende 'komplannen'.

Daarnaast wordt er soms gewoond bij een bedrijf. Het beleid van de gemeente is erop gericht om terughoudend met bedrijfs- en/of dienstwoningen om te gaan. In dit kader zijn uitsluitend de bestaande bedrijfswoningen toegestaan, ter plaatse van de desbetreffende aanduiding op de verbeelding.

## De bestemming 'Tuin' in relatie tot woonpercelen

Om te voorkomen dat de bestaande open ruimtes tussen de openbare weg en de woningen worden volgebouwd en waardevolle parkeerruimte en/of groene voortuinen verloren gaan, worden de bij de woningen behorende (voor)tuinen als 'Tuin' bestemd. Op deze gronden mogen geen gebouwen worden opgericht, met uitzondering van erkers.

Wel toegestaan zijn andere bouwwerken (bouwwerken, geen gebouwen zijnde), zoals schuttingen. De bestemming 'Tuin' is daarbij een vertaling van de regeling uit de geldende 'komplannen'.

Door het opnemen van de bestemming 'Tuin' ontstaat er qua bouwmogelijkheden een duidelijke driedeling op een woonperceel, namelijk:

- 1. het bouwvlak van de bestemming 'Wonen' waar het hoofdgebouw, de woning mag worden gebouwd;
- 2. de gronden buiten het bouwvlak (maar wel binnen de bestemming 'Wonen') waar bijbehorende bouwwerken in de vorm van aanbouwen, uitbouwen en bijgebouwen mogen worden opgericht;

- 3. gronden met de bestemming 'Tuin' waar slechts bouwwerken, geen gebouwen zijnde mogen worden gebouwd.
#### Nieuwe woningbouwlocaties

Binnen het stedelijk gebied van de gemeente Druten is op een aantal locaties sprake van nieuwe en relatief grote woningbouwontwikkelingen, zoals Druten-Oost en Deest-Zuid. In de geldende bestemmingsplannen / wijzigingspannen is hiervoor de bestemming 'Woongebied' opgenomen, een globale bestemming, waarbinnen – naast het wonen – meerdere doeleinden mogelijk zijn, zoals verkeer en verblijf, openbaar vervoer, water en groen.

Hoewel een groot deel van deze gebieden tot ontwikkeling is gebracht en diverse woningen in deze gebieden zijn opgeleverd en worden bewoond, is de woningbouwontwikkeling nog niet geheel afgerond. In het voorliggende bestemmingsplan 'Stedelijk gebied' wordt voor deze onbebouwde en nog in ontwikkeling zijnde delen opnieuw de bestemming 'Woongebied' opgenomen waarmee de geldende bestemmings- en bouwregels onverkort van toepassing blijven. Daarbij wordt de volgende opzet gehanteerd:

- Woongebied 1 voor Deest-Zuid (westelijk deel);
- Woongebied 2 voor Deest-Zuid (oostelijk deel, langs Vriezeweg);
- Woongebied 3 voor Druten-Oost (zuidelijk deel).

Voor de delen van de woningbouwontwikkeling die al wel zijn afgrond, wordt juist een meer gedetailleerde plansystematiek gehanteerd die gericht is op het beheer van de gronden (bestemming Wonen', 'Tuin', 'Groen', 'Verkeer', etc.). Daarmee wordt aangesloten bij de 'Drutense standaard' voor het stedelijk gebied.

In bijgaande figuren is dit inzichtelijk gemaakt.

*gelijknamige bestemmingsplan uit 2010 (boven) en vertaling naar een meer gedetailleerde plansystematiek in voorliggend plan voor de delen die al tot ontwikkeling zijn gebracht (onder)* 

*Figuur 9 – Globale bestemming 'Woongebied' voor woningbouwintwikkeling Druten-Oost uit het geldende Bestemmingsplan uit 2010 / Uitwerkingsplan uit 2012 / Wijzigingspan uit 2017 (boven) en vertaling naar een meer gedetailleerde plansystematiek in voorliggend plan voor de delen die al tot ontwikkeling zijn gebracht of waar een omgevingsvergunning bouwen voor is verleend, tot en met fase 9 (onder)* 

# **4.3.2 Agrarisch gebruik**

De gronden die ten behoeve van de agrarische productie in gebruik zijn, hebben een agrarische bestemming en zijn bestemd als 'Agrarisch'. Op deze gronden ligt het primaat bij de agrarische functie. In deze gebieden krijgt de grondgebonden landbouw in beginsel de ruimte om zich verder te ontwikkelen.

Alle gronden met hoofdzakelijk agrarisch gebruik en die volgens de Omgevingsvisie Gaaf Gelderland en de Omgevingsverordening Gelderland zijn aangemerkt als 'Groene Ontwikkelingszone', zijn bestemd als 'Agrarisch met waarden'. In het plangebied gaat het hoofdzakelijk om een strook met gronden ten noorden van de Van Heemstraweg in de kern Afferden. De 'Groene Ontwikkelingszone' ter plaatse bevat naast het landbouwgebied ook een hoge dichtheid aan natuurelementen. Het provinciale beleid is erop gericht om in deze gebieden door natuurontwikkeling en agrarisch natuurbeheer de natuurwaarden te versterken. In de GO is volgens de provincie natuur de belangrijkste functie, maar grondgebonden landbouw vervult een blijvende rol in het duurzaam beheer van de cultuurgrond en de daarmee verweven natuurwaarden. De landbouw kan zich in de GO duurzaam ontwikkelen voor zover de aanwezige natuurwaarden niet worden geschaad.

## **4.3.3 De gemengde bestemming**

In de huidige regeling voor de 'komplannen' zitten 7 verschillende gemengde bestemmingen. Doel van voorliggend bestemmingsplan 'Stedelijk gebied' is om deze 'in elkaar te schuiven' en één bestemming 'Gemengd' op te nemen, zonder dat dit ten koste gaat van de geldende functies.

In de tabel hieronder is aangegeven welke functies binnen de nu nog geldende gemengde bestemmingen zijn mogelijk gemaakt. Daarbij zijn de functies zoals tuinen, parkeren, groen etc. buiten beschouwing gelaten. Die zijn in alle bestemmingen opgenomen.

| GEMENGD                      | GD 1<br>Druten | GD 2<br>Druten<br>-Z | GD 3<br>Druten<br>-Z | GD 4<br>Afferde<br>n | GD 5<br>Deest | GD 6<br>Horsse<br>n | GD 7<br>Puiflijk |
|------------------------------|----------------|----------------------|----------------------|----------------------|---------------|---------------------|------------------|
| wonen                        | x              |                      |                      |                      |               |                     |                  |
| wonen verdieping             |                | x                    |                      | x                    |               |                     |                  |
| 1 bedrijfswoning             |                |                      | x                    |                      | a             |                     |                  |
| dienstverlening              |                |                      |                      |                      | x             |                     |                  |
| Zakelijke<br>dienstverlening |                |                      | x                    |                      |               |                     |                  |
| kantoren                     | x              |                      |                      |                      | x             |                     |                  |
| maatschappelijk              |                |                      |                      |                      | x             | x                   | x                |
| maatschap begane<br>grond    |                |                      |                      | x                    |               |                     |                  |
| ateliers/galeries            | x              |                      |                      |                      |               |                     |                  |
| vergaderaccommodatie         | x              |                      |                      |                      |               |                     |                  |
| kinderopvang                 |                |                      | x                    |                      |               |                     |                  |
| vrije beroepen               | x              | x                    | x                    | x                    | x             |                     |                  |
| detailhandel                 |                |                      | a                    |                      | x             |                     |                  |
| detailhandel bg              |                | x                    |                      | x                    |               |                     |                  |

| detailhandel perifeer |  | x |   |   |   |  |
|-----------------------|--|---|---|---|---|--|
| bedrijven 1&2         |  | x |   |   |   |  |
| horeca 1&2 bg         |  |   | x |   |   |  |
| horeca 1,2 &3         |  |   |   | x | x |  |
| horeca 1,2a&b, 3      |  |   |   |   | x |  |
| opslag&stalling       |  | x |   |   |   |  |
| speelhal              |  | a |   |   |   |  |
| afvalverzamelpunt     |  | a |   |   |   |  |
| hotel                 |  | a |   |   |   |  |
| brandweerkazerne      |  | a |   |   |   |  |

*Tabel 4 – overzicht toegestande functies in de gemegnde bestemmingen (x = bij recht toegestaan; a = aangeduid)*

De tabel geeft een gevarieerd beeld. Deze gedifferentieerde regeling kan alleen in één bestemmingsregeling worden samengevoegd als het gros van de functies wordt voorzien van een specifieke aanduiding.

Het gemengde gebied aan de Van Heemstraweg in Druten Zuid is veruit het grootste gemengde gebied en om die reden als uitgangspunt voor deze bestemming genomen.

In dit gebied is lichte bedrijvigheid (categorie 1&2) en opslag bij recht mogelijk. Wat betreft ruimtelijke gevolgen voor de omgeving is er geen bezwaar om lichte bedrijvigheid en opslag ook in andere gemengde gebieden bij recht toe te staan.

Verder is zakelijke dienstverlening in dit gebied bij recht toegestaan. Ook dat is een functie met weinig ingrijpende ruimtelijke gevolgen die ook in gemengde gebieden elders passend is. Kantoren en dienstverlening zijn wat betreft ruimtelijke gevolgen voor de omgeving daarmee vergelijkbaar. In de nieuwe gemengde bestemming zijn kantoren daarom, net als zakelijke dienstverlening, bij recht mogelijk.

Ook perifere detailhandel is in het gemengde gebied aan de Van Heemstraweg in Druten-Zuid bij recht mogelijk gemaakt. Dat is echter een functie met ingrijpende ruimtelijke gevolgen vanwege de omvang en het verkeer/parkeren. De gemengde gebieden elders zijn niet geschikt voor deze functie. Om die reden is er voor gekozen om het gehele gebied in Druten Zuid aan te duiden voor perifere detailhandel. In de overige gemengde gebieden is het dan niet mogelijk.

Verder is kinderopvang bij recht mogelijk in het gemengde gebied in Druten Zuid. Ook dat is een functie met weinig ingrijpende ruimtelijke gevolgen die ook past in de gemengde gebieden elders. Andere maatschappelijke functies zijn wat betreft ruimtelijke gevolgen voor de omgeving daarmee vergelijkbaar, en om die reden ook bij recht mogelijk gemaakt.

Aangezien detailhandel en horeca niet bij recht zijn toegestaan in de gemengde bestemming voor het gebied in Druten-Zuid, worden deze functies overal binnen de gemengde bestemming aangeduid.

Voor de volgende specifieke functies zijn er wel gevolgen voor de omgeving waarvan de inpasbaarheid moet worden beoordeeld (en voor de bestaande situaties reeds in het verleden is beoordeeld):

- Vergaderaccommodatie (verkeer);
- Speelhal (avond/nacht);
- Brandweerkazerne (geluid uitrukken/avond en nacht);
- Afvalverzameling (verkeer/geur);

Ook voor deze functies is een aanduiding opgenomen, met een afwijkingsmogelijkheid voor nieuwe situaties die inpasbaar zijn.

De gemengde bestemmingen zijn toegekend op locaties met clusters van voorzieningen waar het niet wenselijk is dat de voorzieningen worden verdrongen door de woonfunctie. Daartoe is wonen niet zonder meer toegestaan, maar uitsluitend op de verdieping. Daar waar bestaande woningen op de begane grond aanwezig zijn hebben deze een aanduiding 'bedrijfswoning' gekregen.

Vrije beroepen behoeven geen eigen regeling/aanduiding omdat ze reeds toelaatbaar in het kader van een beroep aan huis, een maatschappelijke functie (huisarts) of kantoor (notaris).

In de huidige regeling waren supermarkten overal binnen de bestemming detailhandel toegestaan. Ruimtelijk heeft een supermarkt vanwege de omvang en verkeersaantrekkende werking en parkeervraag, echter ingrijpende gevolgen voor de omgeving. Volgens vaste jurisprudentie kunnen supermarkten daarom niet overal binnen de bestemming detailhandel worden toegestaan, maar behoeven die een afzonderlijke afweging.

In dit bestemmingsplan zijn de bestaande supermarkten op de verbeelding aangeduid. In de begripsbepaling voor detailhandel, zijn supermarkten uitgesloten.

Op deze wijze kunnen de 7 verschillende gemengde bestemmingen worden vervangen door één bestemming 'Gemengd' met de volgende doeleindenomschrijving:

# **Artikel xx Gemengd**

## **xx.1 Bestemmingsomschrijving**

De voor ['Gemengd'](file://///DC01/Data/01%20Opdrachtgevers/Lochem/08.360%20BP%20Bouwdijk%204%20Lochem/01%20Bestemmingsplan/02%20Ontwerp/crosslink) aangewezen gronden zijn bestemd voor:

- a. ateliers en galeries;
- b. bedrijven tot en met categorie 2 van de Staat van bedrijfsactiviteiten;
- c. dienstverlening;
- d. kantoren;
- e. maatschappelijk;
- f. opslag en stalling;
- g. wonen, uitsluitend op de verdieping(en);
- h. zakelijke dienstverlening;

alsmede voor:

- i. één bedrijfswoning ter plaatse van de aanduiding **'bedrijfswoning (bw)**';
- j. brandweerkazerne ter plaatse van de aanduiding **'brandweerkazerne (brk)**';
- k. detailhandel, met uitzondering van een supermarkt, ter plaatse van de aanduiding **'detailhandel (dh)'**:
- l. perifere- en productiegebonden detailhandel, ter plaatse van de aanduiding **'detailhandel perifeer (dhp)'**;
- m. horeca t/m categorie 3, ter plaatse van de aanduiding **'horeca t/m categorie 3 (h≤3)**';
- n. horeca t/m categorie 4, ter plaatse van de aanduiding **'horeca t/m categorie 4 (h≤4)';**
- o. afvalverzamelstation ter plaatse van de aanduiding **'specifieke vorm van gemengd - afvalverzamelpunt**';
- p. indoorspeelhal met een bowlingbaan en zalenverhuur met bijbehorende horeca ter plaatse van de aanduiding **'specifieke vorm van gemengd speelhal'**;
- q. wonen op de begane grond, ter plaatse van de aanduiding **'wonen (w)'**;
- r. een hotel, ter plaatse van de aanduiding **'specifieke vorm van horeca hotel**';
- s. een slijterij, ter plaatse van de aanduiding '**specifiek vorm van detailhandel - slijterij**';

met de daarbij behorende:

- t. tuinen, erven en verhardingen;
- u. parkeervoorzieningen;
- v. groenvoorzieningen;
- w. nutsvoorzieningen;
- x. water en waterhuishoudkundige voorzieningen.

# **4.3.4 Spuitzones gewasbescherming**

#### Algemeen

Een specifieke soort van bedrijvigheid waarbij milieuzonering aandacht verdient, en wat zeker onderwerp is in de gemeente Druten, zijn de spuitzones rondom gronden waar sprake is van open grondteelt, fruit-, boom- of sierteelt ten behoeve van het beschermen van omwonenden tegen de gewasbeschermingsmiddelen. Er zijn echter geen wettelijke bepalingen op het gebied van de minimaal aan te houden afstanden tussen boomgaarden, waarin met bestrijdingsmiddelen kan worden gespoten, en nabijgelegen woningen en daarbij behorende tuinen en andere gevoelige functies. In het kader van de zorgplicht voor een goed woon- en

leefklimaat is dit wel een aspect wat verplicht in een ruimtelijk plan beschouwd moet worden. Uit jurisprudentie valt af te leiden dat de Raad van State een afstand van 50 meter aanvaardbaar acht. Ook de provincie hanteert de vuistregel dat tussen gevoelige functies en agrarische bedrijvigheid in het algemeen een minimale afstand van 50 meter dient te worden aangehouden in verband met een eventuele schadelijke blootstelling aan gewasbeschermingsmiddelen.

#### De huidige regeling

In bestemmingsplannen die ten grondslag liggen aan voorliggend integraal bestemmingsplan 'Stedelijk Gebied' zijn de spuitzones op verschillende manieren vastgelegd.

In de regels van de huidige 'komplannen', en daarmee tevens in de (eerste) periodieke herziening uit 2017, zijn de spuitzones verbaal geregeld in de agrarische bestemmingen met een specifieke gebruiksregel.

Bij de ontwikkelingsgerichte plannen die sindsdien zijn vastgesteld, zijn deze visueel aangeduid op de verbeelding met een milieuzone en een bepaling in de algemene aanduidingsregels.

#### De regeling in voorliggend plan

Vanwege de hiervoor geconstateerde complexiteit, is gekozen om in voorliggend plan een regeling op te nemen die aansluit op de regeling zoals die in de komplannen (en de (eerste) periodieke herziening) én het bestemmingsplan Buitengebied is opgenomen. Daarmee is de regeling consoliderend van aard.

In deze regeling is bepaald dat het gebruik van chemische bestrijdingsmiddelen ten behoeve van de open grondteelt, fruit-, boom- of sierteelt, vanwege de spuitzone niet is toegestaan binnen 50 meter tot gevoelige functies. Gevoelige functies zijn alle functies waar geregeld en gedurende langere perioden mensen (kunnen) verblijven. Hierbij kan worden gedacht aan woningen (inclusief bijbehorend erf en tuin), recreatieterreinen, bedrijfspercelen, etc. Het bedrijfsperceel van het bedrijf dat de betreffende teelt uitoefent wordt niet aangemerkt als gevoelige functie. Doordat de regeling alleen van toepassing is voor het gebruik van chemische bestrijdingsmiddelen, blijven teelten waarbij geen bestrijdingsmiddelen worden toegepast, bijvoorbeeld biologische teelten, binnen de zone van 50 meter mogelijk.

Het plan bevat een mogelijkheid om middels een afwijking (bij omgevingsvergunning) de spuitzone te verkleinen. De voorwaarde die hiervoor geldt is dat moet zijn aangetoond, bijvoorbeeld middels onderzoek, dat een aanvaardbaar verblijfsklimaat voor de betreffende gevoelige functies is gegarandeerd. Hierbij kan gedacht worden aan het gebruiken van spuittechnieken en/of het treffen van maatregelen waarmee de drift van de bestrijdingsmiddelen ter plaatse van de gevoelige functies kan worden gereduceerd tot een niveau dat de risico's op schade voor de gezondheid van de mens verwaarloosbaar klein maakt.

De aanduidingen van milieuzones rond feitelijk bestaande gevoelige functies kunnen worden geschrapt omdat deze al worden beschermd door de voorgeschreven 50 meter afstand in de specifieke gebruiksregels.

# **x.4 Specifieke gebruiksregels (Spuitzones)**

Het gebruik van gewasbeschermingsmiddelen ten behoeve van de open grondteelt, fruit-, boom- of sierteelt is niet toegestaan op een afstand van minder dan 50 meter tot bestemmingsvlakken ten behoeve van voor gewasbeschermingsmiddelen gevoelige functies, dan wel bouwvlakken indien sprake is van de bestemming ['Agrarisch'](file:///C:/Lochem/08.360%20BP%20Bouwdijk%204%20Lochem/01%20Bestemmingsplan/02%20Ontwerp/crosslink) of ['Agrarisch met waarden'](file:///C:/Lochem/08.360%20BP%20Bouwdijk%204%20Lochem/01%20Bestemmingsplan/02%20Ontwerp/crosslink), met uitzondering van:

- a. het bouwvlak behorende bij het bedrijf dat de open grondteelt, fruit-, boomof sierteelt uitoefent;
- b. bestaand gebruik van gewasbeschermingsmiddelen ten behoeve van de open grondteelt, fruit-, boom- of sierteelt.

Onder voor gewasbeschermingsmiddelen gevoelige functies worden alle functies begrepen waar geregeld en gedurende langere perioden mensen (kunnen) verblijven.

# **x.5 Afwijken van de gebruiksregels**

Het bevoegd gezag kan een omgevingsvergunning verlenen voor het afwijke*n:* a. (…)

- b. van het bepaalde in x.4 voor het toestaan van het gebruik van gewasbestrijdingsmiddelen ten behoeve van de open grondteelt, fruit-, boom- of sierteelt op een afstand van minder dan 50 meter tot bestemmingsvlakken ten behoeve van voor gewasbeschermingsmiddelen gevoelige functies, dan wel bouwvlakken indien sprake is van de bestemming ['Agrarisch'](file:///C:/Lochem/08.360%20BP%20Bouwdijk%204%20Lochem/01%20Bestemmingsplan/02%20Ontwerp/crosslink) of ['Agrarisch met waarden'](file:///C:/Lochem/08.360%20BP%20Bouwdijk%204%20Lochem/01%20Bestemmingsplan/02%20Ontwerp/crosslink), mits is aangetoond dat een aanvaardbaar verblijfsklimaat voor de betreffende gevoelige functies is gegarandeerd.
# Spuitzone Deest-Zuid

Een uitzondering vormen de ontwikkelingen in Deest-Zuid. Hier zal op de verbeelding de aanduiding 'milieuzone – spuitzone' terug moeten komen. Er is namelijk sprake van een situaties met een weliswaar planologische bestaande gevoelige functie, echter die nog niet volledig is gerealiseerd of vergund. Ten aanzien van de nog te bepalen ligging van de toekomstige gevoelige functies (woningen) in dit gebied, heeft de aanduiding 'milieuzone – spuitzone' een beschermende functie.

De situaties waarin deze planologische ontwikkelingen inmiddels zijn gebouwd, worden positief bestemd en genieten dan bescherming op grond van de specifieke gebruiksregel in de agrarische bestemming.

# <span id="page-38-0"></span>**4.4 INFRASTRUCTUUR**

# **4.4.1 Wegen**

De wegen en bijbehorende bermstroken (inclusief bermsloten) alsmede de parkeervoorzieningen zijn opgenomen binnen de bestemming 'Verkeer'. Er is geen onderscheid meer gemaakt naar verschillende wegcategorieën. Binnen de bestemmingsgrenzen is de aanleg van rijstroken, fietspaden, verlichting, verkeerstekens en andere voorzieningen zonder meer mogelijk. Dit impliceert de nodige flexibiliteit bij de inrichting van de bestemming. Wel zijn er bepalingen voor bouwwerken, geen gebouwen zijnde, opgenomen zoals maximale bouwhoogten.

# **4.4.2 Waterkeringen**

Het Waterschap Rivierenland maakt onderscheid in twee typen waterkeringen: primaire waterkeringen en regionale waterkeringen. De dijken langs de rivier de Waal zijn primaire waterkeringen, die het gebied achter de dijk beschermen. De kernzone van de dijk is voorzien van de dubbelbestemming 'Waterstaat – Waterkering'. Voor de beschermingszone en de buitenbeschermingszone van de waterkering zijn de gebiedsaanduidingen 'vrijwaringszone - dijk 1' en 'vrijwaringszone - dijk 2' opgenomen. Deze dubbelbestemming en aanduidingen beschermen de waterkering. Zie ook paragraaf 5.9.

# **4.4.3 Watergangen**

Het Waterschap Rivierenland maakt onderscheid tussen verschillende categorieën watergangen. Deze indeling is in de 'Legger Watergangen' vastgelegd. De primaire watergangen (categorie A) zijn in voorliggend bestemmingsplan bestemd als 'Water'. De digitale Legger van het waterschap is hiervoor als basis gebruikt. De bestemmingsgrenzen zijn daarbij echter wel afgestemd op de digitale ondergrond (Basisregistratie Grootschalige Topografie, BGT) die voor het bestemmingsplan is gebruikt.

# **4.4.4 Leidingen**

De leidingen met bijbehorende beschermingszones zijn als dubbelbestemming op de verbeelding aangegeven. Onderscheid is gemaakt tussen de diverse leidingen. Zo hebben de aardgastransportleidingen de bestemming 'Leiding-Gas' gekregen en de rioolpersleidingen de bestemming 'Leiding - Riool'. Met de dubbelbestemming 'Leiding – Hoogspanningsverbinding' wordt de hoogspanningsverbinding nabij Afferden op de verbeelding weergegeven. Deze bestemmingen bieden de betreffende leiding bescherming. Zie ook paragraaf 5.13.

## <span id="page-39-0"></span>**4.5 NIEUWE RUIMTELIJKE ONTWIKKELING EN AANPASSINGEN OP PERCEELSNIVEAU**

# **4.5.1 Kleinschalige aanpassingen**

Op enkele locaties binnen het plangebied zijn de bestemmingsgrenzen aangepast aan het feitelijk gebruik van bestaande erven.

Het betreft onder andere de volgende percelen:

- Klapstraat 14, 14a en 15 te Afferden
- Koningstraat 1, 3, 5 ,7 9 en 13 te Afferden
- Koningstraat 6, 8, 10 en 12 te Afferden
- Molendam 2, 2a, 6, 10, 12, 14, 16, 18 en 20 te Afferden
- Van Heemstraweg 34 en 36 te Afferden
- Meerstraat 13 / Oude Koningstraat 8b te Puiflijk
- Meerstraat 11, 15 en 17 te Puiflijk
- Percelen besloten door Kerkstraat, Koningsweg, Houtsestraat en Van Mekerenstraat te Puiflijk
- Van Mekerenstraat 7 te Puiflijk
- Bijmanstraat 5 t/m 25 te Deest
- Kweldam 2 en 4 te Deest
- Paulusstraat 6a t/m 16 te Deest
- Hertenpark aan de Molenweg/Bredestraat in Horssen
- Perceel aan Waalbandijk (rondom wiel) en perceel hoek Vriezeweg/Munnikhofsestraat te Deest
- Perceel hoek Rijdt/Julianalaan te Horssen
- Perceel hoek Bikkeldam en Middelwaard te Horssen
- Langstuk (nabij 2), Druten

Ook heeft de gemeente op een aantal specifieke locaties in het plangebied standplaatsen vergund. Het betreffen standplaatsen voor het te koop aanbieden, verkopen of afleveren van goederen dan wel diensten, gebruikmakend van fysieke middelen, zoals een kraam, een wagen. Deze zijn expliciet benoemd en planologisch-juridisch mogelijk gemaakt in voorliggend bestemmingsplan middels de aanduiding 'specifieke vorm van detailhandel – standplaats'. Het betreft de volgende locaties:

- Markt (t.o. 6), Druten
- Markt (t.o. 9), Druten
- Raadhuisstraat ong.-1 (nabij 71), Druten
- Raadhuisstraat ong.-2 (nabij 71), Druten
- Heuvel ong (naast 40), Druten
- Langstuk ong.-1 (nabij 2), Druten
- Langstuk ong.-2 (nabij 2), Druten
- Koningsweg ong (naast 93), Druten
- Koningsweg ong (naast 10), Puiflijk
- Koningstraat ong (nabij 2-26), Afferden

#### **4.5.2 Megenseind te Afferden**

De maximale bouwhoogte van de (recent) gebouwde woningen aan de Megenseind wijk iets af van de 'standaard' bouwhoogte (10 meter) in de komplannen. De bouwhoogte van de twee-onder-een kapwoning bedraagt 10,6 meter en de bouwhoogte van de rijwoningen bedraagt 10,2 meter. De aanduiding op de verbeelding is hierop aangepast.

#### **4.5.3 Molendam 22 te Afferden**

Het agrarisch bouwvlak op het perceel Molendam 22 is in westelijke richting aangepast en afgestemd op de huidige bebouwing behorend bij het ter plaatse aanwezige agrarisch bedrijf. De bijbehorende maatvoeringsaanduidingen zijn daarmee in overeenstemming gebracht.

#### **4.5.4 Molendam 2-2a te Afferden**

De woning op het perceel Molendam 2-2a is gesplitst. De bouwaanduiding 'vrijstaand' binnen de bestemming 'Wonen' is gewijzigd naar 'twee-aaneen'.

## **4.5.5 Nijenkamp 7 te Druten**

Achterop het perceel Nijenkamp 7 in Druten-Zuid is een tuinhuis aanwezig. Vanwege de ter plaatse geldende eigendomssituatie, in combinatie met de voortuinen van de nabijgelegen woningen aan de Nijenkamp 139- 147, is de bestemming 'Verkeer' gewijzigd naar 'Tuin'.

#### **4.5.6 Grotestraat 8a-8m te Deest**

De bestemming voor het perceel aan de Grotestraat 8a-8m is afgestemd op het feitelijke gebruik. Voorheen was er een wijnkoperij en drankenhandel aanwezig, nu wordt er ook gewoond. De bestemming 'Horeca' is hierop gewijzigd in de bestemming 'Gemengd', waarbij ook de aanduiding 'wonen' en 'horeca tot en met categorie 3' is opgenomen, afgestemd op de verleende omgevingsvergunning.

## **4.5.7 Grotestraat 35-37 te Deest**

Op de gronden tussen de percelen Grotestraat 35 en 37 was als onderdeel van het bestemmingsplan 'Deest, herziening 2000' (vastgesteld door de gemeenteraad op 25 oktober 2000) de mogelijkheid aanwezig om een extra vrijstaande woning te bouwen. Bij de herziening van dit bestemmingsplan in 2013 ('Kom Deest,

vastgesteld 4 april 2013) is deze bouwmogelijkheid per abuis niet overgenomen. In het voorliggende bestemmingsplan is deze mogelijkheid 'hersteld' door binnen de bestemming 'Wonen' een bouwvlak op te nemen. De bijbehorende bouwaanduidingen zijn afgestemd op de aangrenzende woningen.

## **4.5.8 Koningstraat ong. (naast nummer 10), Afferden**

Op het huidige perceel (naast) de woning op de Koningstraat 10, zal een nieuwe vrijstaande woning worden gerealiseerd met een goot- en bouwhoogte van respectievelijk 7 en 11 meter. In verband de landschappelijke inrichting, in het bijzonder de aanleg en instandhouding van een landschappelijk haag, is er een aanvullende voorwaardelijke van kracht. Hiertoe is een aanduiding 'wetgevingszone – voorwaardelijke bepaling Koningstraat ong' opgenomen. Hierbij is in de regels vastgelegd dat het gebruik van en het in gebruik laten nemen van de woning zonder de aanleg en instandhouding van de haag strijdig gebruik is. De ruimtelijke onderbouwing bij deze ontwikkeling is als bijlage1 bij deze toelichting gevoegd.

## **4.5.9 Klapstraat 1a Afferden**

Ten gevolge van de ontwikkeling van de agrarische bedrijfsvoering op het perceel aan de Klapstraat 1a te Afferden, is een deel van het agrarische perceel herbestemd naar een burgerwoonfunctie. Op de verbeelding is de bestemming en het agrarische bouwvlak aangepast.

De ruimtelijke onderbouwing bij deze ontwikkeling is als bijlage2 bij deze toelichting gevoegd.

## **4.5.10 Koningsweg 4a Puiflijk**

Dit betreft een reeds vergunde situatie aan de Koningsweg 4a te Puiflijk die in voorgaande bestemmingplannen ten onrechte nog niet is opgenomen. In de woning zijn twee zelfstandige woningen gesitueerd, één op de begane grond en één op de verdieping. Dit is aangepast op de verbeelding conform de geldende systematiek.

<sup>1</sup> Bijlage 1 – Ruimtelijke Onderbouwing Koningstraat, Afferden (SAB, 18 maart 2019) 2 Bijlage 2 – Ruimtelijke Onderbouwing Klapstraat 1a Afferden(HSRO, februari 2019)

# <span id="page-42-0"></span>**5 MILIEU- EN OMGEVINGSASPECTEN**

# <span id="page-42-1"></span>**5.1 INLEIDING**

In dit hoofdstuk wordt een aantal milieu- en omgevingsaspecten toegelicht die bij een ruimtelijk plan, zoals een bestemmingsplan, in beschouwing moeten worden genomen. Na een algemene beschrijving, gebaseerd op beleid en regelgeving, wordt voor elk onderdeel ingegaan op de relatie met het plangebied. In zijn algemeenheid kan worden gesteld dat het een beschrijving in hoofdlijnen betreft, te meer omdat in voorliggend bestemmingsplan in hoofdzaak uitgegaan wordt van de bestaande (planologische) situatie.

Specifiek voor de beoogde ontwikkelingen aan de Koningsstraat ong (naast 10) en aan de Klapstraat 1 in de kern Afferden, zijn ruimtelijke onderbouwingen opgesteld die als bijlage bij deze plantoelichting is opgenomen. In deze ruimtelijke onderbouwingen zijn ook de van toepassing zijnde milieu- en omgevingsaspecten van deze ontwikkelingen specifiek beschouwd, waarnaar wordt verwezen.

# <span id="page-42-2"></span>**5.2 GELUID**

## **5.2.1 Wettelijk kader**

Voor het aspect geluid is binnen het projectgebied de Wet geluidhinder (Wgh) van toepassing. De Wgh kent voor weg- en railverkeer alsmede voor gezoneerde industrieterreinen voorkeursgrenswaarden op nieuwe bestemmingen. De Wgh gaat uit van zones langs (spoor)wegen en zones bij industrieterreinen. Het gebied binnen deze zone geldt als akoestisch aandachtsgebied waar, voor bouwplannen een akoestische toetsing uitgevoerd dient te worden. Voor bestaande situaties is het verrichten van een akoestisch onderzoek niet aan de orde.

In het kader van dit bestemmingsplan is het geluid als gevolg van het wegverkeerslawaai en industrielawaai van belang.

## Wegverkeerslawaai

## *Geluidzones*

In de Wgh is bepaald dat elke weg van rechtswege een geluidszone heeft (art. 74 lid 1). Een uitzondering hierop zijn wegen die zijn gelegen in een 30 km/uur-zone of in een woonerf. De breedte van de geluidszones is afhankelijk van het aantal rijstroken en de ligging van een weg.

## *Grenswaarden*

Geluidsgevoelige objecten die worden gerealiseerd binnen de geluidszones dienen te worden getoetst aan grenswaarden van de geluidsbelasting die zijn aangegeven in de Wgh. Hierbij geldt een voorkeursgrenswaarde voor nieuwe situaties. Deze waarde bedraagt in vrijwel alle gevallen 48 dB. Indien deze waarde wordt overschreden, kan het college van burgemeester en wethouders ontheffing verlenen voor een hogere waarde. De maximale ontheffingswaarde voor nieuwe woningen bedraagt 63 dB. Bij de ontheffing dient het college te motiveren waarom bron- en overdrachtsmaatregelen niet mogelijk zijn en waarom het plan gewenst is. Ook dient het in de Wgh vastgelegd binnenniveau gewaarborgd te worden. Geluidsniveaus bij nieuwe geluidsgevoelige bestemmingen die hoger zijn dan de wettelijke maximale ontheffingswaarden, zijn niet toegestaan.

## Industrielawaai

Industrieterreinen moeten ingevolge de Wgh worden gezoneerd als er bedrijven, die in belangrijke mate geluidshinder kunnen veroorzaken, zijn of kunnen worden gevestigd. Met de zonering wordt onder andere beoogd de geluidsbelasting vanwege het industrieterrein ter hoogte van de zogenaamde zonegrens te beperken tot ten hoogste 50 dB(A). Binnen de geluidszone mogen ter plaatse van geluidsgevoelige bestemmingen, onder voorwaarden, hogere geluidsbelastingen optreden. Hiervoor kan door burgemeester en wethouders een hogere grenswaarde worden vastgesteld. Aan deze hogere grenswaarde is echter een plafond verbonden. De hoogte van dit plafond is afhankelijk van de situatie waarin zich de geluidsgevoelige bestemming bevindt. Voor nieuw te bouwen woningen bedraagt deze maximaal 55 dB(A).

Het instrument dat de gemeente gebruikt om ervoor te zorgen dat ter plaatse van de zonegrens niet meer dan 50 dB(A) wordt geproduceerd, is het zogenaamde zonebewakingsmodel. In dat model zijn alle bedrijven op het gezoneerde industrieterrein als het ware gemodelleerd in een rekenmodel.

## **5.2.2 Geluid in relatie tot het projectgebied**

## Wegverkeerslawaai

Het bestemmingsplan legt de bestaande (geldende planologische) situatie opnieuw vast. Binnen het plangebied worden bij recht geen nieuwe geluidsgevoelige objecten mogelijk gemaakt, anders dan op grond van de geldende komplannen al mogelijk is. Een toetsing aan de grenswaarden van de Wgh is daarom niet nodig. De realisatie van nieuwe geluidsgevoelige functies (zoals burgerwoningen) kan alleen via planwijziging. Hiervoor zijn diverse wijzigingsbevoegdheden in het voorliggende bestemmingsplan opgenomen. Er dient dan per situatie te worden beoordeeld of deze functies qua geluidssituatie inpasbaar zijn. De voorwaarde dat voldaan moet worden aan de eisen van de Wgh is daartoe opgenomen in de wijzigingsregels.

## Industrielawaai

Het industrieterrein Deest, dat deels binnen de grenzen van het plangebied ligt, is een geluidgezoneerd bedrijventerrein in het kader van de Wgh. In april 1990 is rond het industrieterrein een geluidzone vastgesteld door de Kroon. De buitengrens van de geluidzone wordt gevormd door de 50 dB(A) contour, de zonegrens; de binnengrens van de zone wordt gevormd door de grens van het industrieterrein. Buiten de zone mag de gezamenlijke geluidbelasting vanwege alle op het industrieterrein gevestigde inrichtingen de waarde van 50 dB(A) niet te boven gaan. Binnen de zone gelden beperkingen voor de nieuwbouw van woningen en andere geluidgevoelige gebouwen en terreinen.

In voorliggend bestemmingsplan is de genoemde geluidzone rond het industrieterrein Deest, uiteraard voorzover betrekking hebbend op het plangebied, als een zogenaamde gebiedsaanduiding 'geluidzone – industrie' opgenomen.

Ook het industrieterrein 'Haven Druten', buitendijks gelegen aan de noordzijde van de kern Druten, betreft een gezoneerd industrieterrein op grond van de Wgh. Hoewel dit industrieterrein buiten het plangebied ligt, ligt de bijbehorende en vastgestelde zonegrens wel voor een klein deel over het plangebied. Ook hiervoor is de gebiedsaanduiding 'geluidzone – industrie' opgenomen.

## **5.2.3 Conclusie**

De Wet geluidhinder staat het voorliggend bestemmingsplan niet in de weg.

# <span id="page-44-0"></span>**5.3 BODEM**

## **5.3.1 Wettelijk kader en beleid**

In het kader van een ruimtelijk plan moet aangetoond worden dat de kwaliteit van de bodem en het grondwater in het plangebied in overeenstemming zijn met het beoogde gebruik. Dit is geregeld in de Wet Bodembescherming. De bodemkwaliteit kan namelijk van invloed zijn op de beoogde functie van het plangebied. Indien sprake is van een functiewijziging zal er in veel gevallen een bodemonderzoek moeten worden uitgevoerd op de planlocatie. Middels dit onderzoek (conform NEN 5740) kan in beeld worden gebracht of de bodemkwaliteit en de beoogde functie van het plangebied bij elkaar passen. Ook dient bij vrijwel iedere nieuwbouwactiviteit de bodemkwaliteit door middel van een verkennend bodemonderzoek in beeld te worden gebracht. Als blijkt uit het onderzoek dat de bodem niet geschikt is dan zal voor aanvang van de werkzaamheden een sanering moeten worden uitgevoerd, om de bodem wel geschikt te maken.

## Nota bodembeheer regio MARN

In de Nota bodembeheer geven de gemeenten uit de MARN-regio (Milieusamenwerking Afvalverwerking Regio Nijmegen) weer hoe ze zaken aanpakken die te maken hebben met het gebruik van de bodem om op te wonen, te werken en te recreëren. De gemeenten streven er naar om op een duurzame en efficiënte wijze gebruik te maken van de beschikbare bodem als 'drager' van de ruimte.

Voor een efficiënt gebruik van de bodem is het nodig om de beschikbare informatie over de bodem in de regio goed in kaart te brengen. Met deze informatie kan namelijk worden voorkomen dat dure technische maatregelen genomen moeten worden om minder geschikte gronden voor bijvoorbeeld landbouw, wonen of industrie, beter geschikt te maken. Door bodemeigenschappen en bodemgebruik (wonen, natuur, landbouw, industrie etc.) op elkaar af te stemmen zal in veel gevallen een kostenbesparing worden gerealiseerd.

De afstemming van bodemeigenschappen en bodemgebruik leidt tot duurzaam bodembeheer binnen de MARN-regio. De gemeenten hebben een belangrijke taak bij het beheren en beschermen van de bodem en het voorkomen van risico's als gevolg van bodemverontreiniging. In de nota wordt ingegaan op de verankering van het thema bodem in bestaande wet- en regelgeving en het beleid ten aanzien van het (opnieuw) toepassen van grond en baggerspecie als bodem.

## **5.3.2 Bodem in relatie met het plangebied**

In het kader van de Nota bodembeheer is een bodemkwaliteitskaart opgesteld. Daarvoor is de bodemkwaliteit van de boven- en ondergrond in beeld gebracht. Op grond van deze kaart blijkt dat het overgrote deel van het plangebied binnen de bodemkwaliteitsklasse Wonen valt. Voor de randen van de verschillende kernen die grenzen aan het buitengebied en ook een overwegend agrarisch gebruik kennen geldt de bodemkwaliteitsklasse Landbouw/natuur en voor het industrieterrein Deest geldt de klasse Industrie.

Daarbij wordt opgemerkt dat de genoemde bodemkwaliteit een gemiddelde betreft en geldt voor onverdachte locaties waar geen bodembedreigende activiteiten hebben plaatsgevonden.

Met het bestemmingsplan wordt de bestaande (planologische) situatie opnieuw vastgelegd.

Daarmee is er geen directe aanleiding om de bodemkwaliteit middels specifieke bodemonderzoeken, anders dan de genoemde bodemkwaliteitskaart (vooraf) en/of in beeld te brengen.

Het bestemmingsplan vormt wel het toetsingskader voor toekomstige aanvragen voor omgevingsvergunningen voor bouwen, bijvoorbeeld als onderdeel van een woningbouwontwikkeling die reeds planologisch is vastgelegd of voor vervanging van bebouwing. In het kader van een dergelijke vergunningsaanvraag zal getoetst worden of de bodem geschikt is voor het beoogde gebruik. Middels een bodemonderzoek zal dan moeten worden aangetoond dat de bodem van voldoende kwaliteit is voor de beoogde functie, ook als de gemiddelde kwaliteit op basis van de bodemkwaliteitskaart in principe geschikt is voor het voorgenomen gebruik. Dit onderzoek dient beschikbaar te zijn voor de aanvang van de bouwwerkzaamheden en mag niet ouder zijn dan 5 jaar. Daarbij wordt opgemerkt dat als onderdeel van diverse woningbouwontwikkelingen die al wel planologisch zijn vastgelegd (zoals Druten-Oost) ook diverse bodemonderzoeken zijn uitgevoerd.

# **5.3.3 Conclusie**

Het aspect bodemkwaliteit staat de vaststelling van het bestemmingsplan niet in de weg.

## <span id="page-45-0"></span>**5.4 LUCHTKWALITEIT**

## **5.4.1 Wettelijk kader**

De hoofdlijnen van de regelgeving ten aanzien van luchtkwaliteitseisen zijn te vinden in hoofdstuk 5, titel 5.2 van de Wet milieubeheer, ook wel de Wet luchtkwaliteit genoemd. De regelgeving is uitgewerkt in onderliggende Algemene Maatregelen van Bestuur (AMvB's) en Ministeriële Regelingen. In de Wet Luchtkwaliteit zijn luchtkwaliteitseisen opgenomen in de vorm van grenswaarden en richtwaarden voor een aantal luchtverontreinigende stoffen. De grenswaarden zijn harde milieukwaliteitseisen die in acht moeten worden genomen. In de praktijk van de ruimtelijke ordening zijn alleen de grenswaarden voor stikstofdioxide (NO2) en fijn stof (PM10 en PM2,5) van belang, omdat deze in Nederland soms worden overschreden. De grenswaarden van de overige stoffen worden in de regel in Nederland niet meer overschreden. De grenswaarde van PM10 of NO2 bedraagt 40 µg/³. De grenswaarde van PM2,5 ligt op 25 µg/³.

In de 'Wet luchtkwaliteit' (artikel 5.16 van de Wet milieubeheer) is aangegeven in welke gevallen de luchtkwaliteitseisen in beginsel geen belemmeringen vormen voor ruimtelijke ontwikkelingen:

- 1. er is geen sprake van een feitelijke of dreigende overschrijding van een grenswaarde (40 µg/m3 , voor zowel van fijn stof -PM10- en stikstofdioxide - NO2-);
- 2. een project leidt al dan niet per saldo niet tot een verslechtering van de luchtkwaliteit;
- 3. een project draagt 'niet in betekenende mate' bij aan de luchtverontreiniging;
- 4. een project past binnen het Nationaal Samenwerkingsprogramma Luchtkwaliteit (NSL), of binnen een regionaal programma van maatregelen.

#### Besluit Niet In Betekenende Mate (NIBM)

In dit besluit is bepaald in welke gevallen een ruimtelijke ontwikkeling vanwege de gevolgen voor de luchtkwaliteit niet hoeft te worden getoetst aan de grenswaarden. Een project draagt 'niet in betekende mate' bij aan de luchtverontreiniging als de zogenaamde 3% grens niet wordt overschreden. De 3% grens is gedefinieerd als 3% van de grenswaarde voor de jaargemiddelde concentratie van fijn stof (PM10) of stikstofdioxide (NO2). Deze grenswaarde is gesteld op 40 µg/m3 . Dit komt overeen met 1,2 microgram/m3 voor zowel PM10 als NO2.

Er zijn twee mogelijkheden om aannemelijk te maken dat een project binnen de NIBM-grens blijft:

- 1. Aantonen dat een project binnen getalsmatige grenzen van een categorie (woningbouwprojecten, kantoorprojecten en enkele inrichtingen) uit de 'Regeling NIBM' valt. Er is dan geen verdere toetsing nodig, het project is in ieder geval NIBM;
- 2. Op een andere manier aannemelijk maken dat een project voldoet aan het 3% criterium. Hiervoor kunnen berekeningen nodig zijn. Ook als een project niet kan voldoen aan de grenzen van de Regeling NIBM, is het mogelijk om alsnog via berekeningen aan te tonen, dat de 3% grens niet wordt overschreden.

Als de 3% grens voor PM10 of NO2 niet wordt overschreden is het project NIBM, en hoeft geen verdere toetsing aan grenswaarden plaats te vinden.

#### Besluit gevoelige bestemmingen

Het besluit gevoelige bestemmingen is gericht op bescherming van mensen met een verhoogde gevoeligheid voor fijn stof en stikstofdioxide, met name kinderen, ouderen en zieken. Daartoe voorziet het besluit in zones waarbinnen luchtkwaliteitsonderzoek nodig is: 300 meter aan weerszijden van rijkswegen en 50 meter langs provinciale wegen, in beide gevallen gemeten vanaf de rand van de weg. Waar in zo'n onderzoekszone de grenswaarden voor fijn stof of stikstofdioxide (dreigen te) worden overschreden, mag het totaal aantal mensen dat hoort bij een 'gevoelige bestemming' niet toenemen. Bij uitbreidingen van bestaande gevoelige bestemmingen is een eenmalige toename van maximaal 10% van het totale aantal blootgestelden toegestaan. De volgende gebouwen met de bijbehorende terreinen zijn aangemerkt als gevoelige bestemming: scholen, kinderdagverblijven, en verzorgings-, verpleeg- en bejaardentehuizen. Het besluit ziet zowel op nieuwbouw als uitbreiding van gevoelige bestemmingen alsmede op de functiewijziging van bestaande gebouwen naar een gevoelige bestemming. Is (dreigende) normoverschrijding niet aan de orde, dan is er ook geen bouwverbod voor gevoelige bestemmingen binnen de onderzoekszone.

#### **5.4.2 Luchtkwaliteit in relatie met het plangebied**

Het bestemmingsplan legt de bestaande (planologische) situatie opnieuw vast. Daardoor worden bij recht geen nieuwe ontwikkelingen mogelijk gemaakt die in betekenende mate bijdragen aan een verslechtering van de luchtkwaliteit.

Middels wijzigingsbevoegdheden en afwijkingen zijn zeer kleinschalige ontwikkelingen mogelijk, bijvoorbeeld de omzetting van een voormalige agrarische (bedrijfs)woning in een burgerwoning en de eventuele bouw van één of meer compensatiewoningen in ruil voor de sloop van voormalige bedrijfsbebouwing. De bijdrage van deze ontwikkelingen aan de verslechtering van de luchtkwaliteit zal zeer beperkt zijn, met name ook omdat er voorwaarden bij de afwijkingen en wijzigingen zijn opgenomen ten aanzien van de verkeersaantrekkende werking. Het is dan ook aannemelijk dat de ruimte die het bestemmingsplan biedt niet leidt tot een overschrijding van grenswaarden, dan wel 'niet in betekende mate' zal bijdragen aan de verslechtering van de luchtkwaliteit. Dit temeer daar uit de bijgaande figuur blijkt dat de huidige achtergrondconcentratie stikstofdioxide (NO2) en fijnstof (PM10) ver onder de grenswaarden ligt.

Voor wat betreft de bijdrage van het plan aan de concentratie PM2,5 kan het volgende opgemerkt worden. PM2,5 maakt deel uit van de bijdrage PM10. Dit betreft immers alle stofdeeltjes met een diameter van 10 µm of kleiner. Aangezien de bijdrage PM10 lager is dan 1,2 μg/m³, is de bijdrage PM2,5 dat ook. De huidige achtergrondconcentratie PM2,5 is in het plangebied lager dan 15 μg/m³ (bron: GCN kaarten RIVM). Derhalve zal het plan naar verwachting niet leiden tot een overschrijding van de grenswaarde voor PM2,5 (25 μg/m³).

Voorts maakt het bestemmingsplan de realisatie van nieuwe gevoelige bestemmingen in de zin van het Besluit gevoelige bestemmingen niet mogelijk.

# **5.4.3 Conclusie**

Het aspect luchtkwaliteit staat de vaststelling van het bestemmingsplan niet in de weg.

# <span id="page-47-0"></span>**5.5 EXTERNE VEILIGHEID**

## **5.5.1 Wettelijk kader**

Bij externe veiligheid gaat het om de gevaren die de directe omgeving loopt in het geval er iets mis mocht gaan tijdens de productie, het behandelen of het vervoer van gevaarlijke stoffen. De daaraan verbonden risico's moeten aanvaardbaar blijven. De wetgeving rond externe veiligheid richt zich op het beschermen van kwetsbare en beperkt kwetsbare objecten. Kwetsbaar zijn onder meer woningen, onderwijs- en gezondheidsinstellingen, en kinderopvang- en dagverblijven. Beperkt kwetsbaar zijn onder meer kantoren, winkels en horeca. Bij externe veiligheid wordt onderscheid gemaakt tussen inrichtingen waar gevaarlijke stoffen worden bewaard en/of bewerkt, transportroutes waarlangs gevaarlijke stoffen worden vervoerd en buisleidingen.

De risico's worden onderverdeeld in het plaatsgebonden risico (PR) en het groepsrisico (GR).

- Het PR richt zich als maat voor het risico vanwege activiteiten met gevaarlijke stoffen vooral op de te realiseren basisveiligheid voor personen in de omgeving van die activiteiten. Het wordt uitgedrukt als de kans per jaar dat een persoon op een plaats in de omgeving van een risicovolle activiteit zou verblijven, overlijdt als rechtstreeks gevolg van door die activiteit veroorzaakte calamiteit. Een kans op overlijden van 1 op de miljoen per jaar (PR=10-6 ) wordt aanvaardbaar geacht. De PR 10-6 is een harde grenswaarde
welke niet mag worden overschreden. Het PR wordt "vertaald" als een risicocontour rondom de risicovolle activiteit, waarbinnen geen kwetsbare objecten mogen liggen.

- Het GR is bedoeld voor het beperken van de maatschappelijke ontwrichting als gevolg van een calamiteit met gevaarlijke stoffen. Het groepsrisico drukt de kans per jaar uit dat een groep mensen (minimaal 10) overlijdt, als direct gevolg van een ongeval met gevaarlijke stoffen. Het GR wordt bepaald binnen het invloedsgebied van een risicovolle activiteit. Dit invloedsgebied wordt begrensd door de 1% letaliteitsgrens (tenzij anders bepaald): de afstand waarop nog 1% van de blootgestelde mensen in de omgeving komt te overlijden bij een calamiteit met gevaarlijke stoffen. Het GR kan niet "op de kaart" worden weergegeven, maar wordt weergegeven in een grafiek waar de kans (F) afgezet wordt tegen het aantal slachtoffers (N): de fN-curve.
Het gemeentebestuur heeft beleidsruimte bij het toepassen van de hoogte van het groepsrisico bij ruimtelijke ontwikkelingen. Echter voor het groepsrisico geldt wel een verantwoordingsplicht. Het bevoegd gezag dient binnen het invloedsgebied een afweging te maken tussen het belang van de ruimtelijke ontwikkeling ten opzichte van het risico dat een groep mensen komt te overlijden als gevolg van een ramp of incident met gevaarlijke stoffen. Ook eventueel te nemen maatregelen en restrisico's dienen in de verantwoording opgenomen te worden.

Externe veiligheid moet altijd in preventieve zin deel uitmaken van de besluitvorming bij nieuwe situaties en kan bij besluitvorming over bestaande situaties leiden tot aanvullende maatregelen.

Het wettelijk kader ten aanzien van inrichtingen, de zogenoemde stationaire bronnen, is vastgelegd in het Besluit externe veiligheid inrichtingen (Bevi) en de bijbehorende Regeling externe veiligheid inrichtingen (Revi).

Voor het vervoer van gevaarlijke stoffen is het wettelijke kader vastgelegd in het 'Besluit externe veiligheid transportroutes' (Bevt), met als uitvloeisel het zogeheten Basisnet, voor de beoordeling van de risico's vanwege transport van gevaarlijke stoffen. Laatste is (per 1 april 2015) van kracht geworden.

Volgens het Bevt moeten ruimtelijke plannen getoetst worden aan de veiligheidszone. De veiligheidszone komt overeen met de zone langs de transportas, waarbinnen de waarde van het PR vanwege vervoer van gevaarlijke stoffen maximaal 10-6 /jaar bedraagt. Deze afstand is opgenomen in het Bevt. In het Bevt wordt ook aangegeven of en hoe de verantwoording van het GR moet plaatsvinden. Uitgangspunt is dat binnen 200 meter langs de weg een verantwoording van GR moet plaatsvinden. Verder zijn Plasbrandaandachtsgebieden (PAG) opgenomen in het Bevt: een zone van 30 meter langs de weg waar bij een ongeval met een tankwagen met brandbare vloeistoffen een plasbrand kan ontstaan, door uitstromende vloeistoffen. Bij ruimtelijke ontwikkelingen binnen en PAG moet de gemeente verantwoorden waarom op deze locatie wordt gebouwd.

De regelgeving voor ondergrondse buisleidingen valt per 1 januari 2011 onder het Besluit externe veiligheid buisleidingen (Bevb). Het Bevb gaat uit van de systematiek zoals die in het Besluit externe veiligheid inrichtingen (Bevi) wordt toegepast. Dit betekent dat het Bevb uitgaat van grens- en richtwaarden voor het plaatsgebonden risico (PR) en een verantwoordingsplicht voor het groepsrisico (GR).

De hoogte van het GR kan worden berekend in een risicoanalyse. Met de risicoanalyse is voor elke willekeurige locatie langs een route van gevaarlijke stoffen (weg, binnenwater, spoor, buisleidingen), de hoogte van het GR te berekenen. Eenzelfde berekening kan worden gemaakt voor inrichtingen waar gevaarlijke stoffen aanwezig zijn (chemische installaties, vuurwerkfabrieken, LPG installaties, etc.).

#### Beleidsvisie Externe Veiligheid gemeente Druten

De gemeente Druten hanteert een beleidsvisie met betrekking tot externe veiligheid, waarin de veiligheidsrisico's in kaart zijn gebracht en beleid is opgenomen voor de beheersing van deze risico's. De beleidsvisie is erop gericht om de gemeentelijke beleidsvrijheid op het gebied van externe veiligheid vorm te geven.

Ten behoeve van de beleidsvisie is een risico-inventarisatie verricht, waarbij de risico's zijn onderzocht ten gevolge van inrichtingen waar wordt gewerkt met gevaarlijke stoffen. Vervolgens zijn uitspraken gedaan met betrekking tot het plaatsgebonden risico (PR) en het groepsrisico (GR). Met betrekking tot het plaatsgebonden risico is er geen sprake van beleidsvrijheid voor gemeenten. Dit aspect is dan ook niet verder uitgewerkt. Wel is aangegeven wat de gemeentelijke ambities en beleidslijnen zijn met betrekking tot de verantwoordingsplicht voor het groepsrisico. Daarnaast is aangegeven hoe kan worden omgegaan met het groepsrisico in bestemmingsplannen en omgevingsvergunningen voor inrichtingen. In de beleidsvisie is aangegeven dat de risicobronnen jaarlijks worden geïnventariseerd en dat de resultaten van deze inventarisatie worden betrokken bij ruimtelijke plannen.

## **5.5.2 Externe Veiligheid in relatie met het plangebied**

Met behulp van de risicokaart is een inventarisatie van de risicobronnen in en om het plangebied gemaakt. In [figuur 11](#page-50-0) is een uitsnede van de risicokaart opgenomen.

## <span id="page-50-0"></span>Risicovolle inrichtingen

Binnen het plangebied zijn drie risicovolle inrichtingen aanwezig, waarvan er één onder het Bevi valt.

#### *LPG-tankstation*

De Bevi-inrichting heeft betrekking op het LPG-tankstation aan de Van Heemstraweg 40. De doorzet van LPG is in de milieuvergunning gelimiteerd tot maximaal 1.000 m3 LPG/jaar.

Conform de actuele normen, zoals vastgelegd in de Regeling externe veiligheid inrichtingen (Revi), geldt voor de grenswaarde van het plaatsgebonden risico (10-6 per jaar) een veiligheidscontour van 35 meter vanaf het LPG-vulpunt, een veiligheidscontour van 25 meter vanaf het LPG-reservoir en een veiligheidscontour van 15 meter vanaf het LPG-vulpunt. De contouren zijn opgenomen op de verbeelding middels de aanduiding 'veiligheidszone-LPG'. Omdat de contouren (deels) samenvallen is slechts één aanduiding te zien. Binnen deze PR 10-6 contouren mogen in principe geen kwetsbare objecten (zoals woningen) zijn gesitueerd. In dit kader wordt het volgende opgemerkt.

In de huidige situatie staan binnen de PR 10-6 -contour van het lpg-station twee bedrijfswoningen op het perceel van het tankstation zelf. Deze bedrijfswoningen zijn niet relevant zijn in het kader van externe veiligheid, aangezien ze deel uitmaken van de inrichting. De agrarische bedrijfswoning aan de Klapstraat 8a bevindt zich ook (deels) binnen de PR 10-6-contour van 35 meter, gemeten vanaf het vulpunt. Deze woning kan worden aangemerkt als een 'bedrijfswoning van derden' (artikel 1 van het Bevi). Een dergelijke woning wordt ingevolge het Bevi

niet aangemerkt als kwetsbaar object, maar als beperkt kwetsbaar object. Voor beperkt kwetsbare objecten geldt de PR 10-6-contour niet als grenswaarde, maar als richtwaarde. Mits gemotiveerd, mogen beperkt kwetsbare objecten wél binnen een PR 10-6 -contour aanwezig zijn. In onderhavig geval geldt dat sanering van de woning of sanering van de lpg-verkoop niet aan de orde is. De aanwezigheid van een beperkt kwetsbaar object binnen de PR 10-6 -contour van het lpg-station wordt acceptabel geacht. Verder maakt het bestemmingsplan binnen deze contouren geen nieuwe (beperkt) kwetsbare objecten mogelijk.

Daarbij kennen LPG-vulpunt en het reservoir een invloedsgebied voor het groepsrisico van 150 meter. Hoewel binnen deze zone diverse (beperkt) kwetsbare objecten aanwezig zijn, worden er geen nieuwe (beperkt) kwetsbare objecten mogelijk gemaakt. Een nadere verantwoording van het groepsrisico wordt daarmee niet nodig geacht.

#### *Overige risicovolle inrichtingen*

Op het bedrijventerrein Deest is het bedrijf Koramic Deest (Munnikhofsestraat 4) aanwezig. Op basis van de omgevingsvergunning (milieuvergunning) is opslag van gevaarlijke stoffen mogelijk. In de praktijk is geen sprake (meer) van een risicovolle inrichting; de omgevingsvergunning van het bedrijf is hier echter (nog) niet op aangepast. Daarom wordt hierna kort aandacht besteed aan de (mogelijke) opslag van gevaarlijke stoffen ter plaatse.

Het bedrijf valt volgens de risicokaart niet onder de werkingssfeer van het Bevi. Voor de opslag van gevaarlijke stoffen zijn regels opgenomen in de omgevingsvergunning voor de activiteit milieu (milieuvergunning) van het bedrijf. Vanwege de opslag van gevaarlijke stoffen bij de dakpannenfabriek is volgens de risicokaart sprake van een PR 10-6 contour met een straal van 115 meter. De PR 10-6 contour ligt volledig binnen de grens van de inrichting. Binnen de contour bevinden zich dan ook geen kwetsbare of beperkt kwetsbare objecten. Het invloedsgebied is volgens de risicokaart 275 meter. De oriëntatiewaarde van het groepsrisico wordt niet overschreden.

Het voorliggende bestemmingsplan heeft een conserverend karakter en maakt geen ontwikkelingen mogelijk binnen het invloedsgebied van de opslagruimte. De hoogte van het groepsrisico neemt derhalve niet toe ten gevolge van dit bestemmingsplan. Direct ten noorden van het plangebied, aan de Waalbandijk 11-13, ligt de scheepswerf Ravestein. Ook dit bedrijf is op de risicokaart aangemerkt als risicovolle inrichting, aangezien op het terrein van de inrichting een aantal gastanks aanwezig is. Het bedrijf is niet aangemerkt als Bevi-inrichting. De PR 10-6 contouren vanwege de gastanks hebben een straal van 20 respectievelijk 25 meter en reiken niet tot het plangebied van voorliggend bestemmingsplan.

Verder is er aan de Hooistraat 14 in Druten een bedrijf in schietsportartikelen aanwezig, waar ook opslag en verkoop van munitie plaatsvindt (in het bijgebouw van de woning). Het bedrijf valt echter niet onder de werkingssfeer van het Bevi. Voor deze inrichting is op de risicokaart een PR10-6 -contour van 5 meter aangegeven. De oriënterende waarde voor het GR wordt blijkens de informatie van de risicokaart niet overschreden.

Vanwege het consoliderende karakter van voorliggend bestemmingsplan levert dit geen problemen en is een nadere onderbouw niet nodig.

Volledigheidshalve wordt opgemerkt dat er op de bijgaande risicokaart ten noorden van het plangebied nog een inrichting met een PR-contour is aangegeven. Het betreft een zogenaamd bunkerwinkelschip (bunkerstation) op de Waal, aan de Veerdam. Het bunkerstation is een bevoorradingsschip ten behoeve van de scheepvaart, onder andere met betrekking tot brandstof. Het betekent in dit geval vooral een theoretische contour, aangezien het bunkerwinkelschip is verplaatst en

niet meer aanwezig is. Ook in de toekomst komt het bunkerwinkelschip niet meer als zodanig terug.

Tot slot zijn er verspreid over het plangebied drie gasdrukmeet- en regelstations aanwezig; aan de Parkweg in Druten en aan de Munnikhofsestraat in Deest, als onderdeel van het bedrijventerrein Deest.

Hoewel deze stations niet op de risicokaart staan, en eveneens niet onder het Bevi vallen, is er voor dergelijk stations wel een specifieke regeling van toepassing waarvoor veiligheidsafstanden gelden die in het Activiteitenbesluit milieubeheer (voorheen Besluit algemene regels inrichtingen milieubeheer, Barim) worden voorgeschreven. Op basis van artikel 3.12 lid 6 van het Activiteitenbesluit bedraagt deze 4 meter voor beperkt kwetsbare objecten (o.a. bedrijfsgebouwen) en 6 meter voor kwetsbare objecten (o.a. woningen). In dit kader is op de verbeelding een gebiedsaanduiding 'veiligheidszone – gos' van 6 meter rondom de gasdrukmeet- en regelstations aangegeven waarbinnen geen nieuwe kwetsbare objecten zijn toegestaan. Het betreft in dit kader veeleer een signaalfunctie omdat er binnen deze zone geen nieuwe kwetsbare objecten mogelijk worden gemaakt.

#### Transport van gevaarlijke stoffen

In of direct nabij het plangebied vindt geen transport van gevaarlijke stoffen plaats over het spoor. Het transport van gevaarlijke stoffen over de wegen in het plangebied en in de directe omgeving van het plangebied is zodanig beperkt, dat dit niet relevant is en een nadere afweging vergt. Wel vindt transport van gevaarlijke stoffen plaats over de nabijgelegen Waal.

#### *Watertransport*

In het Bevt is bepaald dat als de basisnetroute een binnenwater betreft (zoals de Waal), er rekening gehouden moet worden met een zogenaamde vrijwaringszone als bedoeld in artikel 2.1.1 van het Barro.

Bij ruimtelijke ontwikkelingen binnen een vrijwaringszone (25 meter vanaf de waterlijn, landinwaarts en nader uitgewerkt in de Legger Rijkswaterstaatswerken als bedoeld in artikel 5.1 van de Waterwet) moet de gemeente redenen vermelden waarom op deze locatie kwetsbare of beperkt kwetsbare objecten worden toegelaten.

De risicocontour voor het plaatsgebonden risico ligt op het water zelf en reikt niet verder dan de oever. Daarmee ligt de PR-contour ook buiten het plangebied. Ditzelfde geldt voor de genoemde vrijwaringszone.

Een berekening van het groepsrisico is uitsluitend nodig bij een bevolkingsdichtheid van meer dan 1500 pers/ha dubbelzijdig en 2250 pers/ha enkelzijdig. Dit omdat uit proefberekeningen voor zogenaamde 'zwarte' vaarwegen, opgesteld en uitgevoerd voorafgaand aan de vaststelling van het Basisnet, is gebleken dat het groepsrisico bij een lagere bevolkingsdichtheid beneden 0,1 x de oriënterende waarde ligt. In het plangebied is sprake van een lagere bevolkingsdichtheid. Het bestemmingsplan maakt bovendien gezien het conserverende karakter geen nieuwe ontwikkelingen mogelijk waardoor de personendichtheid wezenlijk zal toenemen, zodat van een verhoging van het groepsrisico geen sprake is.

#### Buisleidingen

In het plangebied (ter hoogte van Druten en Deest) lopen diverse ondergrondse hogedrukaardgasleidingen van de Gasunie. Deze leidingen hebben allen een maximale werkdruk van 40 bar. Het Besluit externe veiligheid buisleidingen (Bevb) voorziet voor gasleidingen met een druk tot 40 Bar in een zogenaamde belemmeringenstrook van tenminste 4 meter (de plaatsgebonden risicocontour van 10-6 per jaar) aan weerszijden van de buisleiding, gemeten vanuit het hart van de

buisleiding. Op deze belemmeringenstrook is dan, overeenkomstig het Bevb, een omgevingsvergunningenstelsel voor werken en werkzaamheden van toepassing. Binnen de belemmeringenstrook is ook geen bebouwing toegestaan. Dit bouwverbod is nodig voor het onderhoud van de buisleiding. Een afwijking van dit bouwverbod kan worden toegestaan, voor zover de veiligheid met betrekking tot de in de belemmeringenstrook gelegen buisleiding niet wordt geschaad en geen kwetsbaar object wordt toegepast.

Het voorgaande heeft tot gevolg dat voor de gasleidingen in het plangebied de dubbelbestemming 'Leiding – Gas' is opgenomen met een belemmeringenstrook van 4 meter aan weerszijden van de leiding. Op de gronden met deze dubbelbestemming is een omgevingsvergunningenstelsel voor het uitvoeren van werken en werkzaamheden van toepassing en zijn uitsluitend bouwwerken geen gebouwen zijnde ten behoeve van de gasleiding toegestaan. Voor andere bouwwerken is onder voorwaarden, waaronder dat het geen kwetsbaar object betreft, een afwijking mogelijk.

Gezien het consoliderende karakter van het bestemmingsplan, zal de personendichtheid in de omgeving van de gasleidingen niet of nauwelijks toenemen. Hierdoor neemt ook de hoogte van het groepsrisico niet toe. Een nadere risicoanalyse wordt derhalve niet noodzakelijk geacht.

## **5.5.3 Conclusie**

Het aspect externe veiligheid staat de vaststelling van het bestemmingsplan niet in de weg.

## <span id="page-53-0"></span>**5.6 BEDRIJVEN EN MILIEUZONERING**

## **5.6.1 Beleid en regelgeving**

Om tot een ruimtelijk relevante toetsing van niet-agrarische bedrijven op milieuhygiënische aspecten te komen wordt het begrip milieuzonering gehanteerd. De milieuzonering zorgt voor voldoende afstand tussen milieubelastende activiteiten (zoals bedrijven) en milieugevoelige functies (zoals woningen) in ruimtelijke plannen. Hiertoe zijn bedrijven voorzien van een zone waar mogelijke nadelige effecten zijn voor woningen of andere gevoelige bestemmingen. Maatgevend zijn de thema's geur, geluid, stof en gevaar. Vanuit het oogpunt van een goede ruimtelijke ordening is het voorkomen van voorzienbare hinder door milieubelastende activiteiten van belang. Daarnaast mogen bedrijven niet worden beperkt in hun mogelijkheden.

Op landelijk niveau is de Wet milieubeheer van kracht. Op basis van deze wet kan het bevoegd gezag voorschriften (bijvoorbeeld grenswaarden) opleggen aan bedrijven. Als de activiteiten van een bedrijf niet in overeenstemming zijn met het bestemmingsplan, mag een aanvraag voor een omgevingsvergunning voor milieu worden geweigerd. Een grote groep van bedrijven valt onder het Activiteitenbesluit. Het Activiteitenbesluit is een AMvB op basis van de Wet milieubeheer die standaardvoorschriften bevat voor een grote groep van bedrijven met standaardprocessen. Als een bedrijf in het bezit is van een vergunning of voldoet aan het Activiteitenbesluit betekent dat niet dat deze bedrijven geen hinder kunnen veroorzaken.

Om mogelijke hinder van niet-agrarische bedrijven voor bewoners te voorkomen wordt de daarvoor algemeen aanvaarde VNG-uitgave 'Bedrijven en milieuzonering' (2009) gebruikt. In deze uitgave is de potentiële milieubelasting voor een hele

reeks van bedrijven bepaald aan de hand van een aantal milieuaspecten, zoals geur, stof, geluid en gevaar. De milieubelasting is voor die aspecten vertaald in richtlijnen voor aan te houden afstanden tussen milieubelastende en milieugevoelige functies. Deze afstanden kunnen als basis worden gehanteerd, maar zijn indicatief. Bovendien zijn deze afstanden alleen van toepassing op nieuwe situaties en niet op bestaande situaties. Het milieuaspect met de grootste afstand is maatgevend en bepaalt in welke milieucategorie een bedrijfstype wordt ingedeeld.

Hoe gevoelig een gebied is voor bedrijfsactiviteiten is mede afhankelijk van het omgevingstype. De in de bedrijvenlijst geadviseerde afstanden zijn gericht op het omgevingstype "rustige woonwijk" of een vergelijkbaar omgevingstype, zoals een "rustig buitengebied". Een rustige woonwijk is een woonwijk die is ingericht volgens het principe van functiescheiding. Afgezien van wijkgebonden voorzieningen komen vrijwel geen andere functies (zoals bedrijven en kantoren) voor. Langs de randen (in de overgang naar mogelijke bedrijfsfuncties) is weinig verstoring door verkeer*.*

Naast het omgevingstype 'rustige woonwijk' en rustig buitengebied wordt ook het omgevingstype 'gemengd gebied' onderscheiden. Bij een gemengd gebied kunnen kleinere afstanden tussen bedrijven en woningen worden aangehouden. Bij een gemengd gebied zijn dus kleinere milieuzones van toepassing. Bij een gemengd gebied kunnen de afstanden, zonder dat dit ten koste gaat van het woon- en leefklimaat, met één afstandsstap worden verlaagd. Dit betekent dat de afstand van de eerstvolgende lagere categorie mag worden aangehouden. Een gemengd gebied is een gebied dat gezien de aanwezige functiemenging of ligging nabij drukke wegen al een hogere milieubelasting kent. Dit betekent dat de eisen in gemengde gebieden minder streng zijn dan in rustige woonwijken.

| Milieucategorie | Richtafstand tot<br>omgevingstype rustige<br>woonwijk en rustig<br>buitengebied | Richtafstand tot<br>omgevingstype gemengd<br>gebied |
|-----------------|---------------------------------------------------------------------------------|-----------------------------------------------------|
| 1               | 10 m                                                                            | 0 m                                                 |
| 2               | 30 m                                                                            | 10 m                                                |
| 3.1             | 50 m                                                                            | 30 m                                                |
| 3.2             | 100 m                                                                           | 50 m                                                |
| 4.1             | 200 m                                                                           | 100 m                                               |
| 4.2             | 300 m                                                                           | 200 m                                               |
| 5.1             | 500 m                                                                           | 300 m                                               |
| 5.2             | 700 m                                                                           | 500 m                                               |
| 5.3             | 1.000 m                                                                         | 700 m                                               |
| 6               | 1.500 m                                                                         | 1000 m                                              |

In bijgaande tabel zijn de richtafstanden opgenomen tot een 'rustige woonwijk' en 'gemengd gebied'.

*Tabel 5 - Milieucategorieën en richtafstanden tot een rustige woonwijk en gemengd gebied (bron: Bedrijven en milieuzonering, VNG)*

Zijn de afstanden tussen milieubelastende en milieugevoelige functies kleiner dan de voorgeschreven afstanden uit de VNG-publicatie, dan zal door middel van onderzoek aangetoond moeten worden of de realisatie van een bedrijf toch mogelijk is en welke maatregelen moeten worden genomen om te komen tot een

aanvaardbaar woon- en leefklimaat. Aan de hand hiervan kan dan gemotiveerd worden afgeweken van de standaard adviesafstanden.

#### **5.6.2 Milieuzoneringen in relatie met plangebied**

De bestaande bedrijvigheid binnen het plangebied is bestemd middels de bestemming 'Bedrijventerrein' (geclusterde bedrijven aan het Kerkeland in Druten) en 'Bedrijf' (in de regel de meer verspreid liggende bedrijven in de kernen en gelegen nabij woningen, alsook het bedrijventerrein Deest) 3 . Voor beiden geldt het uitgangspunt dat de reeds bestaande gevestigde bedrijvigheid planologisch wordt vastgelegd. Daarbij wordt de milieuruimte van het bedrijf bepaald via de milieuvergunning of het Activiteitenbesluit.

Binnen de bestemming 'Bedrijventerrein' zijn bedrijfsactiviteiten tot en met milieucategorieën 3.1 toegestaan. Daarbij is een koppeling gemaakt met een 'Staat van Bedrijfsactiviteiten' die als bijlage bij de regels is toegevoegd. Eventueel afwijkende functies (zoals detailhandel) zijn specifiek aangeduid. Binnen de bestemming 'Bedrijf' is maximaal bedrijvigheid tot en met categorie 2 toegestaan. In het algemeen geldt dat bedrijvigheid in deze categorieën goed inpasbaar is in de woonomgeving en dat hinder naar omringende woningen relatief eenvoudig is te voorkomen.

Op een aantal locaties is bedrijvigheid aanwezig die in een hogere milieucategorie valt. Het betreft veelal historische gegroeide situaties waarbij de betreffende bedrijven door middel van de milieuregelgeving en/of omgevingsvergunning voor een inrichting in hun activiteiten zijn beperkt. Deze bedrijvigheid is specifiek aangeduid. Dit betekent dat deze bestaande bedrijven hun activiteiten kunnen voortzetten. Bij bedrijfsbeëindiging of -verplaatsing kan zich dan alleen nog een gelijksoortig bedrijf (> milieucategorie 2) vestigen. Op deze manier kan milieuhinder op de betreffende plekken niet toenemen ten opzichte van de huidige situatie. Deze systematiek voorkomt namelijk dat zich op locaties met een bedrijfsbestemming andere (grote) bedrijven vestigen die meer milieuhinder veroorzaken voor de omgeving. Bedrijven die meer milieuhinder veroorzaken dan de huidige bedrijven zijn vanuit ruimtelijk oogpunt ook niet gewenst.

De uitoefening van andere bedrijfsactiviteiten dan de bestaande is niet in alle gevallen onaanvaardbaar. Andere bedrijfstypen kunnen namelijk evenveel of minder milieuhinder voor de omgeving veroorzaken. Daarom is een binnenplanse afwijking opgenomen om bij bedrijfsbeëindiging een andere bedrijfstype toe te staan, mits de milieubelasting naar aard en invloed op de omgeving vergelijkbaar is. Dit zorgt ervoor dat de bedrijfslocatie niet onbruikbaar wordt als een bestaand bedrijf verplaatst of beëindigd wordt. Wel is gewaarborgd dat geen te zwaar bedrijf qua milieuhinder kan terugkomen.

In het plangebied worden bij recht geen nieuwe woningen mogelijk gemaakt, anders dan op grond van de geldende bestemmingsplannen al mogelijk is. Wel is het mogelijk om na planwijziging en diverse randvoorwaarden op een aantal locaties in voorliggend bestemmingsplan woningen te realiseren. Een van de voorwaarden is dat de gebruiksmogelijkheden en het woon- en leefklimaat van aangrenzende gronden en bouwwerken niet onevenredig mag worden aangetast. Dat betekent dat op het moment van planwijziging voor de specifieke situatie bekeken zal moeten worden in hoeverre er milieuhinder optreedt voor

<sup>3</sup> Binnen de bestemming 'Centrum', 'Gemengd', 'Kantoor' en 'Maatschappelijk' komt ook overigens bedrijvigheid voor. Deze is veelal met een aanduiding 'bedrijf' specifiek aangeduid, danwel rechtstreeks onder de bestemmingsomschrijving benoemd.

milieugevoelige functies en de aanvaardbaarheid daarvan afgewogen zal moeten worden.

# **5.6.3 Conclusie**

Door de bestaande bedrijfstypen planologisch vast te leggen wordt de toename van milieuhinder in het plangebied door niet-agrarische bedrijven voorkomen. Ook worden bestaande bedrijven ook niet beperkt in hun bedrijfsuitvoering omdat er geen nieuwe gevoelige bestemmingen mogelijk worden gemaakt, anders dan op grond van de geldende bestemmingsplannen al mogelijk was.

Er zijn geen belemmeringen vanuit het aspect milieuzonering voor het plan.

# <span id="page-56-0"></span>**5.7 GEWASBESCHERMING EN RUIMTELIJKE ORDENING**

## **5.7.1 Beleid en regelgeving**

Een specifieke soort van bedrijvigheid waarbij milieuzonering aandacht verdient, en wat zeker onderwerp is in de gemeente Druten, zijn de spuitzones rondom gronden waar sprake is van open grondteelt, fruit-, boom- of sierteelt ten behoeve van het beschermen van omwonenden tegen de gewasbeschermingsmiddelen. Er zijn echter geen wettelijke bepalingen op het gebied van de minimaal aan te houden afstanden tussen boomgaarden, waarin met bestrijdingsmiddelen kan worden gespoten, en nabijgelegen woningen en daarbij behorende tuinen en andere gevoelige functies. In het kader van de zorgplicht voor een goed woon- en leefklimaat is dit wel een aspect wat verplicht in een ruimtelijk plan beschouwd moet worden. Uit jurisprudentie valt af te leiden dat de Raad van State een afstand van 50 meter aanvaardbaar acht. Ook de provincie hanteert de vuistregel dat tussen gevoelige functies en agrarische bedrijvigheid in het algemeen een minimale afstand van 50 meter dient te worden aangehouden in verband met een eventuele schadelijke blootstelling aan gewasbeschermingsmiddelen.

## **5.7.2 Gewasbescherming in relatie met plangebied**

In paragraaf 4.3.4 is reeds uitgebreid ingegaan op dit onderdeel, waarnaar wordt verwezen.

# <span id="page-56-1"></span>**5.8 GEUR**

# **5.8.1 Wettelijk kader en beleid**

Agrarische bedrijven kunnen milieuhinder veroorzaken voor milieugevoelige functies, zoals woningen. Een belangrijk hinderaspect daarbij is geur. De regelgeving die hiervoor van toepassing is, is vastgelegd in de Wet geurhinder en veehouderij en het Activiteitenbesluit. Hieronder wordt een overzicht gegeven van de belangrijkste regels waaraan moet worden voldaan om milieuhinder van agrarische bedrijven te voorkomen.

## Wet geurhinder en veehouderij

De Wet geurhinder en veehouderij (Wgv) bevat een beoordelingskader voor geurhinder van veehouderijen die vergunningplichtig zijn op basis van de Wet milieubeheer (Wm). Dit beoordelingskader is ook overgenomen in het Activiteitenbesluit. Het beoordelingskader is als volgt:

- voor diercategorieën waarvan de geuremissie per dier is vastgesteld in de Regeling geurhinder en veehouderij (Rgv) geldt een waarde (maximale geurbelasting) op een geurgevoelig object; daarbij wordt onderscheid gemaakt tussen concentratiegebieden (conform Meststoffenwet) en nietconcentratiegebieden en tussen situaties binnen de bebouwde kom en buiten
de bebouwde kom. De gemeente Druten is niet gelegen in een concentratiegebied;

- voor andere diercategorieën (waarvan geen geuremissie per dier is vastgesteld) geldt een minimale afstand van de dierenverblijven ten opzichte van geurgevoelige objecten; ook hier is een onderscheid gemaakt tussen situaties binnen de bebouwde kom en buiten de bebouwde kom.
De afstand van de buitenzijde van een dierenverblijf tot de buitenzijde van een geurgevoelig object dient in alle gevallen tenminste 50 meter te bedragen indien het geurgevoelige object gelegen is binnen de bebouwde kom en 25 meter te bedragen indien het geurgevoelige object buiten de bebouwde kom is gelegen.

Het beoordelingskader voor (intensieve) veehouderij is samengevat in bijgaande tabel.

|                           |                           | Concentratiegebied Niet                  | concentratiegebied                       | Afstand<br>buitenzijde<br>dierenverblijf<br>tot buitenzijde<br>geurgevoelig<br>object |  |
|---------------------------|---------------------------|------------------------------------------|------------------------------------------|---------------------------------------------------------------------------------------|--|
| Binnen<br>bebouwde<br>kom | Diercategorieën<br>Rgv    | Max. 3 ouE/m3                            | Max. 2 ouE/m3                            | Min. 50 m                                                                             |  |
|                           | Andere<br>diercategorieën | Min. 100 m t.o.v.<br>geurgevoelig object | Min. 100 m t.o.v.<br>geurgevoelig object |                                                                                       |  |
| Buiten                    | Diercategorieën<br>Rgv    | Max. 14 ouE/m3                           | Max. 8 ouE/m3                            | Min. 25 m                                                                             |  |
| bebouwde<br>kom           | Andere<br>diercategorieen | Min. 50 m t.o.v.<br>geurgevoelig object  | Min. 50 m t.o.v.<br>geurgevoelig object  |                                                                                       |  |

*Tabel 6- Geldende waarden/afstanden (intensieve) veehouderij*

Voor geurgevoelige objecten die onderdeel uitmaken van een andere veehouderij, of die op of na 19 maart 2000 hebben opgehouden deel uit te maken van een andere veehouderij, zoals bedrijfswoningen en voormalige bedrijfswoningen, gelden niet de in de tabel genoemde maximale geurbelastingen in odour units, maar gelden op grond van artikel 3, lid 2 van de Wgv, minimale afstanden tussen de veehouderij en het geurgevoelig object. Deze afstand bedraagt van 100 meter indien het geurgevoelige object is gelegen binnen de bebouwde kom en 50 meter indien het geurgevoelige object is gelegen buiten de bebouwde kom.

De gemeenteraad kan, gelet op lokale omstandigheden, een afwijkende waarde of afstand vaststellen. Dit moet gebeuren in een gemeentelijke verordening.

#### Geurverordening Druten

De gemeenteraad van Druten heeft een geurverordening vastgesteld, de 'Verordening geurhinder en veehouderij Druten 2009'.

Op grond van deze verordening bedraagt de maximale waarde voor de geurbelasting van een veehouderij (voor diercategorieën waarvan de geuremissie per dier is vastgesteld) op een geurgevoelig object:

- In de bebouwde kom van Horssen: 3 ouE/m3 ;
- In het buitengebied rondom Horssen: 14 ouE/m3;;
- Voor het overige grondgebied van Druten is de normstelling voor een 'nietconcentratiegebied' van toepassing: 2 ouE/m3 binnen de bebouwde kom en 8 ouE/m3 buiten de bebouwde kom.

Op grond van de geurverordening bedraagt voor andere diercategorieën (waarvan geen geuremissie per dier is vastgesteld) de afstand tussen een veehouderij en een geurgevoelig object:

- Binnen de bebouwde kom ten minste 50 meter;
- Buiten de bebouwde kom ten minste 25 meter;
- Bij inrichtingen die zijn gelegen op een afstand meer dan 50 meter (in de bebouwde kom) of 25 meter van een geurgevoelig object, maar minder dan 100 meter (binnen de bebouwde kom) en 50 meter (buiten de bebouwde kom), dient een V-Stacks vergunning-berekening, uitsluitsel te geven over de vergunbaarheid van de aangevraagde inrichting.
- Bij de genoemde berekening, dient bij dieren waarvan geen geuremissiefactor bekend is, te worden uitgegaan van maatwerk.

Voorts geldt op grond van de geurverordening dat:

- Voor de beoordeling van een "goed woon- en leefklimaat" ten behoeve van ruimtelijke projecten in de nabijheid van een veehouderij zijn de bovenstaande regels van overeenkomstige betekenis.
- Bij ruimtelijke ontwikkelingen die plaats vinden in gebieden met een relatief hoge achtergrond geurbelasting, maar die vallen binnen de contouren, waarbinnen eenzelfde geurhinder aanwezig is als bij een vergunbare voorgrondbelasting, het beoordelingsaspect achtergrond-depositie dienovereenkomstig dient te worden beoordeeld.
- Ruimtelijke ontwikkelingen die plaatsvinden in gebieden met een hogere achtergrond geurbelasting, alleen dan kunnen plaatsvinden wanneer wordt aangetoond dat er, ondanks de hoge achtergrond geurbelasting, toch sprake is van een goed woon- en leefklimaat.

#### Activiteitenbesluit

Per 1 januari 2013 vallen agrarische activiteiten onder de werking van het Activiteitenbesluit. Het Activiteitenbesluit vervangt onder meer het Besluit landbouw milieubeheer. In het Activiteitenbesluit zijn voor alle agrarische activiteiten, waaronder akkerbouwbedrijven en veehouderijen, eisen opgenomen. Dit betekent dat de meeste agrarische bedrijven niet meer omgevingsvergunningplichtig zijn.

Voor de veehouderijen is in het Activiteitenbesluit aangesloten bij de systematiek uit de Wgv, dat wil zeggen dat in bepaalde gevallen maximaal toegestane geurbelastingen (diercategorieën waarvoor de geuremissie is vastgesteld, bijvoorbeeld varkens en pluimvee) gelden en in andere gevallen vaste afstandseisen (diercategorieën waarvoor de geuremissie niet is vastgesteld, waaronder melkrundvee) gelden. Een veehouderij met dieren waarvan geen geuremissie is vastgesteld moet daardoor in principe voldoen aan een afstand van 100 meter als het geurgevoelig object is gelegen binnen de bebouwde kom en 50 meter als het geurgevoelig object is gelegen buiten de bebouwde kom. Voorts is in het Activiteitenbesluit voor veehouderijen de regelgeving van de Wet ammoniak en veehouderij opgenomen (zie boven).

# **5.8.2 Relatie met het plangebied**

Het bestemmingsplan maakt de nieuwvestiging van agrarische bedrijven niet mogelijk. Tevens worden in de omgeving van bestaande agrarische bedrijven bij recht geen nieuwe gevoelige functies mogelijk gemaakt. Uitsluitend de bestaande agrarische bedrijven en functies zijn vastgelegd. Daarmee voldoet het plan aan de vigerende regelgeving voor agrarische bedrijvigheid.

De realisatie van één (of meer) burgerwoning(en) op een vrijkomend agrarisch bouwvlak of op een niet-agrarisch bedrijfsperceel (na beëindiging van een bedrijf) is mogelijk na planwijziging. Het gaat dan om het omzetten van de voormalige bedrijfswoning in een burgerwoning en de eventuele bouw van één of meer compensatiewoningen in ruil voor de sloop van voormalige bedrijfsbebouwing. Aan deze planwijziging is de voorwaarde verbonden dat er geen belemmeringen mogen optreden voor de ontwikkeling van omliggende agrarische bedrijven. Eveneens is als voorwaarde opgenomen dat er voor de nieuwe burgerwoning(en) sprake dient te zijn van een goed woon- en leefklimaat. Er dient hierdoor per situatie op het moment van planwijziging te worden beoordeeld of de nieuwe burgerwoning(en) milieuhygiënisch inpasbaar is (zijn).

Volledigheidshalve kan worden vermeld dat aan iedere wijzigingsbevoegdheid of afwijkingsmogelijkheid die negatieve gevolgen zou kunnen hebben voor de bedrijfsvoering van omliggende agrarische bedrijven de voorwaarde is gekoppeld dat er rekening wordt gehouden met de belangen van die bedrijven.

# **5.8.3 Conclusie**

Het aspect milieuhinder door agrarische bedrijvigheid staat de vaststelling van het bestemmingsplan niet in de weg. Nieuwe agrarische bedrijven worden niet mogelijk gemaakt en nabij agrarische bedrijven worden niet rechtstreeks nieuwe ontwikkelingen mogelijk gemaakt.

# <span id="page-59-0"></span>**5.9 WATER**

# **5.9.1 Waterbeheer en watertoets**

De gemeente Druten is niet primair verantwoordelijk voor alle watertaken, maar moet de waterbelangen wel goed beschrijven en afwegen binnen de ruimtelijke ordening. Een van de instrumenten hiervoor is de verplichte watertoets, die in het Besluit ruimtelijke ordening wettelijk is verankerd.

De watertoets houdt in dat het Waterschap of Rijkswaterstaat beoordeelt of de waterbelangen voldoende zijn afgewogen. De voor de gemeente en waterschap van belang zijnde wateraspecten zijn hieronder beschreven.

De gemeente is verantwoordelijk voor het inzamelen en transporteren van stedelijk afvalwater en hemelwater. De gemeente mag vervolgens zelf bepalen op welke wijze het ingezamelde hemelwater wordt verwerkt. Verder heeft de gemeente de zorgplicht voor het in openbaar gemeentelijk gebied treffen van maatregelen, om structurele problemen als gevolg van een voor de gebruiksfunctie nadelige grondwaterstand in openbaar bebouwd gebied zoveel mogelijk te voorkomen of te beperken, voor zover doelmatig is en niet de verantwoordelijkheid is van het waterschap of de provincie.

Het waterschap Rivierenland of Rijkswaterstaat (voor zover het de Waal betreft) is verantwoordelijk voor de kwaliteit van het oppervlaktewater en beheer van het waterpeil. Daarnaast is het waterschap verantwoordelijk voor het zuiveren van het afvalwater. Het is van belang dat de capaciteit van de rioolwaterzuiveringsinstallatie toereikend is voor de toename aan vervuilingseenheden, en dat het afvalwater niet te veel verdund wordt met regenwater. Het waterschap is sinds de inwerkingtreding van de Waterwet (eind 2009) ook verantwoordelijk voor het beheer van het grondwater. Het waterschap is het eerste aanspreekpunt in het watertoets proces, waarbij het waterschap rekening houdt met het provinciale grondwaterbeleid.

## **5.9.2 Beleid duurzaam stedelijk waterbeheer**

Eind jaren negentig vond er een omslag plaats in denken en beleid over de omgang met water. In plaats van voort te borduren op het vertrouwde denken in waterbeheersing door technische ingrepen gericht op het veilig en snel afvoeren van water, kwam de nadruk te liggen op het aansluiten op de natuurlijke potenties van het landschap en het watersysteem. Bij dit nieuwe waterdenken staat duurzaamheid voorop. Daarmee wordt bedoeld dat er zo min mogelijk inspanningen van buitenaf nodig zijn om het watersysteem in stand te houden en overlast te voorkomen. In de praktijk betekent dit dat natuurlijke processen zoals infiltratie en kwel, het zelfreinigende vermogen van waterlopen etc. worden hersteld. Externe negatieve effecten, zoals toename van verharding en riooloverstorten met afvalwater, worden voorkomen of gecompenseerd.

Op verschillende bestuursniveaus zijn de afgelopen jaren dan ook beleidsnota's verschenen aangaande de waterhuishouding, allen met als doel een duurzaam waterbeheer (kwalitatief en kwantitatief). Deze paragraaf geeft een overzicht van de relevante nota's.

## **Europa**

- Kaderrichtlijn Water (KRW)
#### **Nationaal**

- Nationaal Waterplan 2016-2021 (NW)
- Nationaal Bestuursakkoord Water (NBW)
- Waterwet.

## **Provinciaal**

- Omgevingsvisie Gaaf Gelderland
- Omgevingsverordening

## **Regionaal / Waterschap Rivierenland**

- Waterbeheerplan 2016-2021 'Koers houden, kansen benutten'
- Keur en Legger Waterschap Rivierenland 2014

#### **Gemeente**

- Verbreed Gemeentelijk Rioleringsplan Druten 2018-2022
## **5.9.3 Relatie met het plangebied**

#### Oppervlaktewater

De watergangen die van belang zijn voor de afvoer en berging van water in het plangebied, de zogenaamde A-watergangen, zijn op de verbeelding opgenomen met de bestemming 'Water'. Deze bestemming waarborgt dat het water hier behouden blijft, en daarmee dat de waterhuishoudkundige en waterbergende functie is veiliggesteld. Niet al het aanwezige oppervlaktewater is opgenomen in de bestemming 'Water'. Kleine watergangen en waterpartijen die zijn gelegen in bijvoorbeeld natuurgebieden of in het agrarisch gebied, zijn positief bestemd doordat binnen deze bestemmingen ook watergangen en waterhuishoudkundige voorzieningen zijn toegestaan.

#### Grondwaterbescherming

Ten zuiden van Druten ligt een pompstation voor drinkwaterwinning. Dit waterwingebied ligt buiten het plangebied. Het bijbehorende grondwaterbeschermingsgebied ligt wel deels binnen het plangebied. Daaromheen ligt een intrekgebied (100-jaarszone).

Binnen het wingebied is een pompstation voor drinkwaterwinning van Vitens gesitueerd. Dit pompstation is als zodanig bestemd. Op grond van de Omgevingsverordening Gelderland mag een bestemmingsplan binnen een waterwingebied alleen bestemmingen aanwijzen die geen negatieve effecten kunnen hebben op het grondwater.

Binnen het grondwaterbeschermingsgebied mogen alleen bestemmingen aangewezen worden die hetzelfde of een lager risico hebben voor het grondwater dan de vigerende bestemming. In het grondwaterbeschermingsgebied blijven de risico's voor de kwaliteit van het grondwater gelijk, vanwege het overwegend consoliderende karakter van het bestemmingsplan.

Het grondwaterbeschermingsgebied is op de verbeelding aangeven met de aanduiding 'milieuzone – grondwaterbeschermingsgebied'. Ter plaatse van deze aanduiding zijn mede bestemd voor de bescherming van de kwaliteit van het grondwater ten behoeve van de drinkwatervoorziening.

Het is niet nodig om voor het grondwaterbeschermingsgebied beschermende regels op te nemen in het bestemmingsplan, omdat de Omgevingsverordening Gelderland

hierin al voorziet. Daarom wordt in de regels van dit bestemmingsplan die gekoppeld zijn aan de aanduiding 'milieuzone - grondwaterbeschermingsgebied' verwezen naar deze omgevingsverordening. Van de opname van deze gebieden op de verbeelding gaat dan ook met name een signalerende functie uit.

#### Hemelwaterafvoer

Om wateroverlast nu en in de toekomst zoveel als mogelijk te voorkomen wordt er naar gestreefd om hemelwater niet af te voeren naar het rioolstelsel, maar volgens de trits vasthouden, bergen, afvoeren te behandelen. Hierdoor wordt het rioolstelsel en de RWZI minder belast bij regenval en krijgt het water de kans om in het gebied waar het is neergekomen in de bodem te infiltreren en/of kan dit worden afgevoerd naar het ter plekke aanwezige oppervlaktewater. Verdroging kan zo worden tegengegaan en er hoeft ook minder gebiedsvreemd water te worden ingelaten. Belangrijk hierbij is wel dat niet al het hemelwater direct of te snel naar het oppervlaktewater wordt afgevoerd, omdat anders toch wateroverlast en verdroging kan ontstaan.

Om het gebiedseigen water vast te houden wordt bij nieuwe bebouwing en verharding waar mogelijk verhard oppervlak niet aangekoppeld aan de riolering. De neerslag wordt dan niet afgevoerd naar de RWZI maar kan infiltreren naar het grondwater of worden afgevoerd naar het oppervlaktewater. Te snelle afstroming van water naar andere gebieden moet immers worden voorkomen. Bij infiltratie wordt het hemelwater vertraagd afgevoerd en wordt invulling gegeven aan het beleid van duurzaam waterbeheer als onderdeel van de drietrapsstrategie 'vasthouden, bergen en afvoeren' en vervolgens 'schoonhouden, scheiden en zuiveren'.

Infiltratie zal echter niet overal in het plangebied mogelijk zijn, gezien de bodemsamenstelling (kleilagen) en de Gemiddeld Hoogste Grondwaterstand (vaak hoger dan 0,70 m –mv).

Er moet nadrukkelijk rekening worden gehouden met de risico's van mogelijke verontreinigingen van het hemelwater (bijvoorbeeld met olie, PAK's en zware metalen en door uitlogende materialen), waardoor de kwaliteit van het grondwater en oppervlaktewater nadelig kan worden beïnvloed. De kwaliteit van het grondwater en oppervlaktewater mag niet verslechteren ten opzichte van de huidige situatie. Daarvoor moet bij het bouwen zoveel mogelijk het gebruik van uitlogende materialen (zoals zink) worden vermeden.

#### Uiterwaarden/rivierbed

De uiterwaarden van de Waal vormen een overstromingsgevoelig gebied, omdat dit tot het rivierbed behoort. Een klein deel van het plangebied ter hoogte van de kern Druten maakt daarvan deel uit. Daar de waterstaatkundige functie van de uiterwaarden/rivierbed bescherming verdient, hebben deze gronden een dubbelbestemming 'Waterstaat – Waterstaatkundige functie' gekregen. Deze gronden zijn onder andere mede bestemd voor een duurzame

hoogwaterbescherming ten behoeve van de veiligheid, waterberging en afvoer van hoogwater, sediment en ijs, en de zorg voor de waterhuishouding en de daarvoor noodzakelijke werken

Om de functie van het rivierbed te beschermen geldt er een bouwverbod voor bouwwerken die niet ten dienste van de waterstaatkundige functie zijn. Dit verbod geldt niet voor gebouwen en gronden waarvoor een watervergunning door de waterbeheerder is verleend, dan wel is aangetoond dat een watervergunning niet is vereist.

Bovendien kan er met een omgevingsvergunning van het bouwverbod worden afgeweken, mits de belangen van waterstaat en waterhuishouding niet onevenredig worden aangetast en de waterbeheerder daarover heeft geadviseerd. In het Barro en de Beleidslijn Grote Rivieren wordt daarbij onderscheid gemaakt tussen stroomvoerende en bergende rivierbeddingen. Een deel van het plangebied behoort tot het stroomvoerende regime. Dit zijn delen van het rivierbed waar, op grond van rivierkundige overwegingen, in principe alleen 'riviergebonden' activiteiten zijn toegestaan (ja, mits). Deze activiteiten moeten voldoen aan rivierkundige voorwaarden. Dit geldt ook voor Rederij Wijgula (Waalbandijk 121- 125) dat binnen het plangebed ligt.

Niet-riviergebonden activiteiten zijn niet toegestaan; alleen onder specifieke criteria zijn uitzonderingen mogelijk (nee, tenzij).

Vanwege de ligging in het stroomvoerend rivierbed geldt dat voor vrijwel alle bouwactiviteiten in dit deel van het plangebied een watervergunning op grond van de Waterwet nodig is.

#### Waterkeringen

Het Waterschap Rivierenland maakt onderscheid in twee typen waterkeringen: primaire waterkeringen en regionale waterkeringen. De Waalbandijk is een primaire waterkering, die het gebied achter de dijk beschermt.

De kernzone van de dijk is voorzien van de dubbelbestemming 'Waterstaat – Waterkering'. De gronden met deze dubbelbestemming zijn primair bestemd voor de waterkering, waterhuishouding en waterstaat. Op de gronden mag niet worden gebouwd, tenzij een omgevingsvergunning voor het afwijken is verleend. Afwijking kan alleen worden verleend als de belangen van de waterkering en waterstaat niet onevenredig worden geschaad. De beheerder van de waterkering (Waterschap Rivierenland) heeft hierbij een adviesrol. Voor de beschermingszone en de buitenbeschermingszone van de waterkering zijn de gebiedsaanduidingen 'vrijwaringszone - dijk 1' (bouwverbod met afwijkingsmogelijkheid) en 'vrijwaringszone - dijk 2' (signalerende functie, geen beschermende regeling) opgenomen.

Overigens zal voor het bouwen op waterkeringen en het uitvoeren van werken of werkzaamheden op waterkeringen ook vaak een watervergunning op grond van de Keur van het waterschap Rivierenland nodig zijn. De initiatiefnemer van de activiteiten zal dit zelf moeten nagaan bij het waterschap en indien nodig zelf een watervergunning moeten aanvragen.

#### Watertoets

Het (concept)ontwerp bestemmingsplan is als onderdeel van het vooroverleg ex artikel 3.1.1 Bro ter beoordeling voorgelegd aan het waterschap Rivierenland en Rijkswaterstaat.

Aan de hand van de ingekomen reactie van het waterschap is het plan op onderdelen aangepast. Zie in dit kader ook de 'Zienswijzennota' die als bijlage bij deze plantoelichting is toegevoegd.

## <span id="page-63-0"></span>**5.10 ECOLOGIE**

#### **5.10.1 Beleid en regelgeving**

Bij het opstellen van ruimtelijke plannen is het noodzakelijk te onderzoeken of en zo ja, in hoeverre de plannen ten koste gaan van de (aanwezige) flora en fauna.

Hierbij wordt onderscheid gemaakt in de 'gebiedsbescherming' en de 'soortenbescherming'.

#### Gebiedsbescherming

#### *Wet natuurbescherming*

Vanaf 1 januari 2017 geldt de Wet natuurbescherming (Wnb). De Wnb richt zich op de bescherming van Natura 2000-gebieden (Vogelrichtlijn- en Habitatrichtlijngebieden). Activiteiten en ontwikkelingen die kunnen leiden tot negatieve effecten op de instandhoudingsdoelen van Natura 2000-gebieden zijn in beginsel niet toegestaan, tenzij hiervoor een vergunning op grond van de Wnb is verkregen.

#### *Natuurnetwerk*

Naast de bescherming op grond van de Wnb kunnen waardevolle gebieden ook beleidsmatig beschermd zijn doordat zij behoren tot het Nationaal Natuurnetwerk Nederland (NNN). Het Natuurnetwerk is een Nederlands netwerk van bestaande en nieuw aan te leggen natuurgebieden. De provincies zijn verantwoordelijk voor de begrenzing en de ontwikkeling van dit natuurnetwerk.

Zoals reeds in paragraaf 3.3 van deze plantoelichting is aangegeven maakt de provincie Gelderland daarbij onderscheid in het Gelders Natuurnetwerk (GNN) en Groene Ontwikkelingszone (GO).

In de provincie Gelderland wordt daarbij onderscheid gemaakt in gebieden die tot het Gelders Natuurnetwerk (GNN) of Groene Ontwikkelingszone (GO) behoren. Op gronden binnen het GNN mogen geen nieuwe functies mogelijk worden gemaakt, tenzij er geen reële alternatieven aanwezig zijn, redenen zijn van groot openbaar belang en negatieve effecten op het gebied worden beperkt. Uitbreiding van bestaande functies in het GNN kan alleen als de kernkwaliteiten van het gebied per saldo worden versterkt. Op gronden die deel uitmaken van het GO zijn nieuwe ontwikkelingen of uitbreiding van bestaande functies alleen mogelijk als dat niet leidt tot een significante aantasting van de kernkwaliteiten van dat gebied.

#### Soortenbescherming

De soortenbescherming is eveneens geregeld in de Wet natuurbescherming (Wnb). Op dit punt vervangt de Wnb per 1 januari 2017 de Flora- en faunawet. Het doel van de Wnb is het in stand houden en beschermen van in het wild voorkomende planten- en diersoorten. De Wnb kent zowel een zorgplicht als verbodsbepalingen. De zorgplicht geldt te allen tijde voor alle in het wild levende dieren en planten en hun leefomgeving. De verbodsbepalingen zijn gebaseerd op het 'nee, tenzij' principe. Alle schadelijke handelingen ten aanzien van beschermde planten- en diersoorten zijn in principe verboden, maar er kunnen vrijstellingen en ontheffingen (door het bevoegd gezag) worden verleend van de verbodsbepalingen.

De Wnb kent een apart beschermingsregime voor Vogelrichtlijnsoorten (alle vogels), Habitatrichtlijnsoorten en nationaal beschermde soorten. Voor Vogel- en Habitatrichtlijnsoorten geldt een strikte bescherming. Voor de nationaal beschermde soorten hebben provincies de bevoegdheid om in het kader van ruimtelijke inrichting of ontwikkeling van gebieden een vrijstelling te verlenen van de verbodsbepalingen. Dit moet worden geregeld in een provinciale verordening. Bij nieuwe ontwikkelingen moet worden nagegaan, c.q. onderbouwd worden, of zich in het betreffende gebied beschermde soorten bevinden.

## **5.10.2 Ecologie in relatie tot het plangebied**

#### Gebiedsbescherming

Binnen het plangebied is geen beschermd gebied aanwezig, zoals bedoeld in de Wnb. Wel grenst het gebied in het noorden aan het Natura-2000 gebied 'Rijntakken'. In figuur 13 is dit in beeld gebracht. Dit gebied, ten noorden van de Waalbandijk, behoort tot de uiterwaarden van de Waal.

Een deel van het plangebied ter hoogte van de kern Afferden, gelegen tussen de Van Heemstraweg en de Waalbandijk, maakt deel uit van de Groene Ontwikkelingszone (GO). Op gronden die deel uitmaken van het GO zijn nieuwe

grootschalige ontwikkelingen die leiden tot een significante aantasting van de kernkwaliteiten van het betreffende gebied in principe niet toegestaan. In artikel 2.52 van de Verordening is dit aangegeven.

Nieuwe (kleinschalige) ontwikkelingen zijn alleen toegestaan in combinatie met een (substantiële) versterking van de samenhang tussen aangrenzende en inliggende natuurgebieden.

Voorliggend bestemmingsplan is vooral gericht op het integreren van de verschillende komplannen ('in elkaar te schuiven') en daarmee een actueel, overkoepelend maar vooral ook overzichtelijk bestemmingsplan voor het stedelijk gebied in de gemeente Druten te realiseren. De bestaande (planologische) situatie staat daarbij centraal waarmee het plan een conserverend karakter heeft. Hierdoor worden door het plan bij recht geen nieuwe ontwikkelingen mogelijk gemaakt, anders dan die op grond van de nu nog geldende 'komplannen' al mogelijk waren. Vanuit die optiek zijn er geen significant negatieve effecten op het nabijgelegen Natura 2000-gebied te verwachten is er bovendien geen sprake van een significante aantasting van de kenmerken en waarden van de GO.

In de vigerende 'komplannen' is er al voor gekozen om de agrarische bestemmingen af te stemmen op het natuurbeleid van de provincie. Concreet betekent dit dat de agrarische gronden die deel uitmaken van de GO de bestemming 'Agrarisch met waarden' krijgen. Binnen deze bestemming kan het agrarisch gebruik worden voortgezet, maar dient dit wel mede afgestemd te worden op de natuur- en landschapswaarden. De waarden maken het agrarisch gebruik dan ook zeker niet onmogelijk, ze zijn zelfs mede afhankelijk van de instandhouding van dit gebruik.

Bescherming van deze waarden zal middels een aantal gebruiksverboden en een omgevingsvergunningenstelsel voor het uitvoeren van werken en werkzaamheden gewaarborgd worden.

## Soortenbescherming

Vanwege het consoliderende karakter van voorliggend pan is er geen reden om aan te nemen dat beschermde flora- en faunasoorten vernietigd worden of verloren gaan. Wel zal tijdens de uitvoering van eventuele (onderhouds)werkzaamheden uitvoering moeten worden gegeven aan de algemene Zorgplicht uit Wnb. Dit betekent onder meer dat de aantasting en verstoring van vogels dient te worden voorkomen door de werkzaamheden buiten het broedseizoen (15 maart t/m 15 juli) uit te voeren.

Voor de woningbouwlocaties die middels een wijzigingsbevoegdheid in het voorliggende bestemmingsplan mogelijk zijn gemaakt, zal separaat van dit bestemmingsplan nog een aparte procedure moeten worden doorlopen. Als onderdeel van de wijzigingsvoorwaarden is veelal opgenomen dat er geen milieuhygiënische belemmeringen mogen bestaan. Met andere woorden, de woning dient / woningen dienen vanuit milieuhygiënisch oogpunt inpasbaar te zijn. Het aspect flora en fauna kan in dit kader als onderdeel van het leefmilieu worden beschouwd en dient bij de uitwerking van deze plannen, als onderdeel van de wijzigingsprocedure, nader onderbouwd te worden.

## **5.10.3 Conclusie**

Op grond van het bovenstaande wordt geconcludeerd dat er op voorhand geen belemmeringen zijn voor het bestemmingsplan, bezien vanuit het aspect ecologie. Wel zal te allen tijde uitvoering gegeven moeten worden aan de algemene zorgplicht uit de Wnb.

## <span id="page-67-0"></span>**5.11 ARCHEOLOGIE**

## **5.11.1 Beleid en regelgeving**

Als gevolg van het Verdrag van Malta (Valetta) zijn overheden verplicht om in het ruimtelijke beleid zorgvuldig om te gaan met het archeologische erfgoed. Voor gebieden waar archeologische waarden voorkomen of waar een reële verwachting bestaat dat er archeologische waarden aanwezig zijn dient, voordat er bodemingrepen plaatsvinden, een archeologisch onderzoek uit te worden gevoerd.

De zorgplicht voor het archeologisch erfgoed is vastgelegd in de Wet op de Archeologische MonumentenZorg (WAMZ) uit 2007, welke is geïmplementeerd in de Monumentenwet uit 1988. De wet regelt:

- Bescherming van archeologisch erfgoed in de bodem;
- Inpassen van archeologisch erfgoed in de ruimtelijke ordening;
- Financiering onderzoek: de veroorzaker betaalt.

Op 1 juli 2016 is de Erfgoedwet in werking getreden. Deze wet vervangt onder meer de Monumentenwet 1988. In artikel 9.1 van de Erfgoedwet is echter bepaald dat tot het tijdstip waarop de nieuwe Omgevingswet in werking is getreden de bepalingen uit de Monumentenwet 1988 met betrekking tot archeologie van toepassing blijven. Wanneer de nieuwe Omgevingswet in werking treedt, is nog niet bekend. Naar verwachting zal dit niet eerder dan 2021 zijn.

#### Gemeentelijk beleid

De Wamz heeft ertoe geleid dat de gemeente Druten ' eigen' archeologisch beleid heeft opgesteld. Dit is opgenomen in de rapportage 'Actualisering archeologische waarden- / verwachtingen en beleidskaart gemeente Druten 2007, Addendum 2012' die in februari 2014 door de gemeenteraad is vastgesteld. Op basis van een analyse van landschappelijke, bodemkundige en archeologische informatie is een

vlakdekkende kaart van archeologische waarden en verwachtingen opgesteld, waaraan ook beleid voor het uitvoeren van archeologisch onderzoek bij bodemingrepen is gekoppeld. In paragraaf 3.4.6 is hierop al ingegaan.

*(bron: Actualisering archeologische waarden- / verwachtingen en beleidskaart gemeente Druten 2007, Addendum 2012)*

# **5.11.2 Relatie met het plangebied**

In figuur 15 is een uitsnede van de gemeentelijke archeologische beleidskaart weergegeven. Hieruit blijkt dat er verschillende (verwachtings)waarden uit het gemeentelijk archeologiebeleid van toepassing zijn op het voorliggende bestemmingsplan. Deze zijn vertaald in een aantal dubbelbestemmingen 'Waarde-Archeologie'. In de tabel is aangegeven welke dubbelbestemming bij welke (verwachtings)waarde behoort.

| Te onderscheiden<br>beleidscategoriëen | Criterium<br>oppervlakte | Criterium<br>diepte | Dubbelbestemming       |
|----------------------------------------|--------------------------|---------------------|------------------------|
| Archeologische waarde (AMK-terrein)    | 50m2 0,5m                |                     | Waarde – Archeologie 1 |
| Archeologische waarde (Dorpskern)      | 100m2 0,5m               |                     | Waarde – Archeologie 2 |
| Hoge archeologische verwachting        | 500m2 0,5m               |                     | Waarde – Archeologie 3 |
| Gematigde archeologische verwachting   | 5000 m2 0,5m             |                     | Waarde – Archeologie 4 |
| Lage archeologische verwachting        | 10.000m2 0,5m            |                     | Waarde – Archeologie 5 |

*Tabel 7 - Categorisering waarden archeologische beleidskaart met oppervlakte en dieptecriteria en de daarbij behorende dubbelbestemmingen*

Ter bescherming van de archeologische waarden kan het bevoegd gezag, als daar op basis van een archeologisch onderzoek aanleiding toe bestaat, voorwaarden verbinden aan de omgevingsvergunning voor het bouwen. Daarnaast is een omgevingsvergunning vereist voor werkzaamheden waarbij de grond wordt geroerd.

Deze systematiek en beleidscategorieën zijn al in de '2e periodieke herziening stedelijk gebied' én het 'bestemmingsplan Buitengebied' van de gemeente Druten gehanteerd en worden hier overgenomen in het voorliggende bestemmingsplan. Daarbij is in voorliggend plan nu ook de actualisatie van het archeologische beleid meegenomen en daarmee wordt het archeologiebeleid in alle bestemmingsplannen van de gemeente Druten op eenzelfde wijze vastgelegd.

## <span id="page-69-0"></span>**5.12 CULTUURHISTORIE**

## **5.12.1 Beleid en regelgeving**

Goede ruimtelijke ordening betekent dat er onder meer bij het opstellen van bestemmingsplannen, een integrale afweging plaatsvindt van alle belangen die effect hebben op de kwaliteit van de ruimte. Een van die belangen is de cultuurhistorie. Het bestemmingsplan is daarbij een belangrijk instrument om cultuurhistorische waarden in een gebied te beschermen.

Door wijziging per 1 januari 2012 van het Besluit ruimtelijke ordening (art. 3.1.6) dienen cultuurhistorische waarden uitdrukkelijk te worden meegewogen bij het vaststellen van bestemmingsplannen.

Op grond van deze bepaling hebben de gemeenten Beuningen, Druten, Heumen en Wijchen besloten om gezamenlijk een beleidsnota cultuurhistorie op te stellen. Dit heeft geresulteerd in de cultuurhistorische beleidsnota 'Samen in verscheidenheid' uit 2015.

## **5.12.2 Cultuurhistorie in relatie tot het plangebied**

Als onderdeel van het opstellen van de beleidsnota cultuurhistorie heeft een inventarisatie en waardering van de het Drutense cultuurlandschap plaatsgevonden. Daarbij is onderscheid gemaakt in de cultuurlandschappen met een zeer lage, lage, middelhoge, hoge en zeer hoge waarde. In figuur 16 is dit in beeld gebracht.

In de beleidsnota cultuurhistorie is vervolgens aangegeven dat de gebieden in Druten met een hoge en zeer hoge waarde een planologische vertaling dienen te krijgen. Met de vaststelling van het bestemmingsplan '2e periodieke herziening stedelijk gebied' is hieraan invulling gegeven door voor deze gebieden de dubbelbestemming 'Waarde - Cultuurhistorisch waardevol gebied' op te nemen.

De regeling uit dit plan is in het voorliggende bestemmingsplan 'Stedelijk gebied' één op één overgenomen.

De bescherming van deze cultuurhistorisch waardevolle gebieden heeft in de bijbehorende regels vorm gekregen door een nadere eisenregeling en een vergunningplicht voor bepaalde werkzaamheden.

De nadere eisenregeling behelst een bevoegdheid voor burgemeester en wethouders om in het kader van een aanvraag voor een vergunning voor het bouwen van een bouwwerk een nadere eis te stellen in verband met de situering, de oppervlakte en hoogte van een gebouw. Deze nadere eis ziet met name op de situatie dat de aanvraag om vergunning betrekking heeft op een gebouw binnen een oud bebouwingslint, een ensemble of een gebouw langs een (historische ) doorgaande weg die als cultuurhistorisch waardevol zijn aangeduid. De

werkzaamheden die niet zonder vergunning mogen worden uitgevoerd betreffen:

- het aanbrengen van (half-)verhardingen;
- het rooien of vellen van houtgewas;
- afgraven, vergraven, ophogen en egaliseren van de bodem;
- graven of dempen van sloten;
- verwijderen van perceelsrandbeplanting;
- aanleggen van wegen of paden;
- wijzigen van perceels- of kavelgrenzen;
- het aanbrengen van hoogopgaande beplanting anders dan het herplanten van gerooide / gevelde houtopstanden;
- het verwijderen van wegen of paden.

De vergunning voor het uitvoeren van deze werkzaamheden wordt verleend indien (uit de aanvraag om vergunning) in voldoende mate is gebleken dat de cultuurhistorische waarden van een gebied waarbinnen de werkzaamheden plaatsvinden, niet op een onevenredige wijze worden aangetast.

Tot slot wordt opgemerkt dat er ook een uitzonderingsbepaling voor de genoemde vergunningplicht is opgenomen. Concreet betekent dit dat alleen bij de bestemmingen 'Agrarisch' of 'Agrarisch met waarden' getoetst wordt op de cultuurhistorische waarden. Bovendien geldt ter plaatse van een 'bouwvlak' binnen de bestemming 'Agrarisch' of 'Agrarisch met waarden' géén vergunningplicht.

# <span id="page-71-0"></span>**5.13 KABELS EN LEIDINGEN**

# **5.13.1 Algemeen**

Bij het opstellen van ruimtelijke plannen is het noodzakelijk te onderzoeken of er in het plangebied kabels en/of leidingen aanwezig zijn, die een specifieke bescherming verdienen in het bestemmingsplan.

# **5.13.2 Relatie met het plangebied**

In het plangebied is een regulier kabels- en leidingenstelsel aanwezig voor water, riolering, elektriciteit, gas, telefonie en kabeltelevisie. Deze kabels en leidingen zijn hoofdzakelijk gelegen binnen de verkeersbestemming en zijn daardoor bereikbaar voor werkzaamheden. Deze reguliere leidingen behoeven geen bescherming middels een eigen bestemming in het bestemmingsplan.

Daarnaast zijn in het plangebied een aantal leidingen aanwezig die wel bescherming behoeven door middel van een aparte bestemming. Allereerst betreffen dit de rioolpersleidingen die door het gebied lopen. Deze genieten middels de dubbelbestemming 'Leiding-Riool' bescherming. Conform de regels van het

waterschap Rivierenland kennen deze leidingen een beschermingszone van 2,5 meter aan weerszijden van de leiding. Ten tweede gaat het om de hogedrukaardgasleidingen die het plangebied doorsnijden. Hiervoor is een dubbelbestemming 'Leiding-Gas' opgenomen (zie ook paragraaf 5.5.2 en 6.3), met een beschermingszone van 4 meter aan weerszijden van de leiding. Tot slot is er de bestaande hoogspanningsverbinding ten oosten van Afferden. Deze is beschermd met de dubbelbestemming 'Leiding-Hoogspanningsverbinding'. De verbinding heeft een beschermingszone van 36 meter, gemeten vanuit het hart van de leiding.

# <span id="page-73-0"></span>**6 JURIDISCHE ASPECTEN**

# <span id="page-73-1"></span>**6.1 INLEIDING**

# **6.1.1 Algemeen**

Dit hoofdstuk geeft inzicht hoe het beleid voor het stedelijk gebied is vertaald in juridisch bindende regels, met hieraan gekoppeld een verbeelding. De regels bevatten het juridische instrumentarium voor de gebruiksmogelijkheden en bouwmogelijkheden. De verbeelding heeft een ondersteunende rol voor de toepassing van deze regels evenals de functie van visualisering van de bestemmingen. De toelichting heeft geen juridisch bindende werking, maar heeft wel een belangrijke functie bij de onderbouwing van het plan en soms voor de uitleg van bepaalde bestemmingen en regels.

Het belangrijkste onderdeel van een bestemmingsplan is de bestemming. Aan alle in het plan begrepen gronden worden ten behoeve van een goede ruimtelijke ordening bestemmingen toegewezen. Zo nodig worden aan deze bestemmingen regels gekoppeld omtrent het gebruik van de in het plan begrepen gronden en van de zich daarop bevindende opstallen. Naast de bestemmingen kunnen ook dubbelbestemmingen voorkomen. Deze overlappen de 'gewone' bestemmingen en geven eigen regels, waarbij er sprake is van een rangorde tussen de bestemmingen en de dubbelbestemmingen.

Bij bestemmingen kunnen aanduidingen voorkomen met als doel bepaalde zaken nader of specifieker te regelen. Aanduidingen zijn terug te vinden op de (analoge) verbeelding en hebben een juridische betekenis in het bestemmingsplan. Alle overige op de (analoge) verbeelding voorkomende zaken worden verklaringen genoemd. Verklaringen hebben geen juridische betekenis, maar zijn op de (analoge) verbeelding opgenomen om deze beter leesbaar te maken (bijvoorbeeld topografische ondergrond). Verklaringen worden in de digitale verbeelding niet uitgewisseld, waardoor die informatie de burger via de digitale weg niet zal bereiken.

# **6.1.2 Digitaliseringsvereisten**

Met de inwerkingtreding van de Wet ruimtelijke ordening (Wro) zijn ook digitaliseringsverplichtingen aan een bestemmingsplan gesteld. De regels en de verbeelding dienen daarom te zijn opgesteld volgens IMRO en SVBP, onderdeel van de zogenaamde RO Standaarden.

IMRO staat voor Informatie Model Ruimtelijke Ordening en heeft betrekking op de inrichting van de ruimtelijke instrumenten van de Wro. Het is het informatiemodel voor het opstellen en het uitwisselen van visies, plannen, besluiten, verordeningen en algemene regels op alle bestuurlijke niveaus. Het model is geschikt voor uitwisseling van informatie tussen de organisaties op het gebied van de ruimtelijke ordening en aanverwante werkterreinen.

SVBP staat voor Standaard Vergelijkbare BestemmingsPlannen. Doel van deze standaard is het op vergelijkbare wijze inrichten, vormgeven en verbeelden van bestemmingsplannen en de daarbij behorende uitwerkings- en wijzigingsbesluiten. Vanaf 1 juli 2013 zijn de RO Standaarden 2012 verplicht. Concreet betekent dit dat nieuwe bestemmingsplannen vanaf die datum volgens deze standaard opgesteld en gepubliceerd moeten worden. Het voorliggende bestemmingsplan is overeenkomstig deze vereisten opgesteld en is hiermee gereed om digitaal beschikbaar te stellen voor een ieder.

# <span id="page-74-0"></span>**6.2 OPBOUW REGELS EN VERBEELDING**

# **6.2.1 Regels**

De planregels zijn opgesteld volgens het SVBP2012 en voldoen tevens aan de eisen van de Wet algemene bepalingen omgevingsrecht (Wabo). Daarbij is een standaard hoofdstukindeling aangehouden die begint met Inleidende regels (begrippen en wijze van meten), vervolgens met de bestemmingsregels, de algemene regels (de regels die voor alle bestemmingen gelden) en de overgangs- en slotregels. Daarbij staan de verschillende bestemmingen op alfabetische volgorde.

Ook de regels van een bestemming kennen een standaardopbouw en worden als volgt benoemd:

- Bestemmingsomschrijving;
- Bouwregels;
- Nadere eisen;
- Afwijken van de bouwregels;
- Specifieke gebruiksregels;
- Afwijken van de gebruiksregels;
- Omgevingsvergunning voor de uitvoeren van een werk, geen bouwwerk zijnde of van werkzaamheden;
- Wijzigingsbevoegdheid.

Opgemerkt wordt dat een bestemmingsregel niet alle elementen hoeft te bevatten, dit verschilt per bestemming.

## **6.2.2 Analoge verbeelding (plankaart)**

Uit de SVBP2012 volgen diverse verplichtingen voor wat betreft de verbeelding, zoals de kleur van de ondergrond (grijs) en minimaal weer te geven aspecten op de ondergrond. Ook de diverse kleuren van de bestemmingen, evenals de verhouding van de op de verbeelding voorkomende lijndiktes, zijn verplicht voorgeschreven.

Voor wat betreft de ondergrond van de verbeelding is gebruik gemaakt van de Basisregistratie Grootschalige Topografie (BGT), waar nodig aangevuld met de Digitale Kadastrale Kaart (DKK).

## <span id="page-74-1"></span>**6.3 BESTEMMINGEN EN DUBBELBESTEMMINGEN**

## **6.3.1 Bestemmingen**

Onder een bestemming wordt de bestemming verstaan die ingevolge artikel 3.1 Wro aan gronden wordt toegekend. Met een bestemming wordt tot uitdrukking gebracht welke gebruiksdoelen of functies (en bouwmogelijkheden), met het oog op een goede ruimtelijke ordening, aan de in het plan begrepen gronden zijn toegekend.

# **6.3.2 Dubbelbestemmingen**

De dubbelbestemmingen kunnen worden gebruikt voor gronden met een gebruiksfunctie die naast de aangegeven bestemming nog een andere waarde/belang hebben dat bescherming behoeft. Met de dubbelbestemming kan in die situatie een voorrangsregeling worden aangegeven.

In het plan zijn een groot aantal dubbelbestemmingen opgenomen. De dubbelbestemmingen liggen in de regel over een groot gebied en gaan voor op de onderliggende bestemming.

Zo is er een dubbelbestemming voor gasleidingen (Leiding-Gas), rioolpersleidingen (Leiding-Riool) en hoogspanningsverbindingen (Leiding - Hoogspanningsverbinding). Voorts zijn er dubbelbestemmingen voor de waterkeringen (Waterstaat-Waterkering) en de uiterwaarden/winterbedden (Waterstaat-Waterstaatkundige functie). Ook zijn er dubbelbestemmingen ter bescherming van archeologische (verwachtings)waarden (Waarde – Archeologie 1 t/m 5, en Waarde – Archeologisch monument).

#### Leidingen

Met de dubbelbestemming 'Leiding' is een zone aan weerszijden van de betreffende leiding gereserveerd voor de bescherming van de leiding. In de zone mag niet worden gebouwd of gegraven zonder toestemming van de leidingbeheerder. De leiding moet bereikbaar blijven voor onderhoud en grondwerkzaamheden in de buurt van de leiding kunnen gevaar opleveren. In de zones van deze dubbelbestemming gaan de belangen van het leidingentransport voor. Het gebruik van deze gronden mag geen gevaar opleveren voor de belangen van de dubbelbestemming. Vandaar dat zowel voor bouwen als werken/werkzaamheden in deze zones, eerst getoetst moet worden aan de belangen van de desbetreffende dubbelbestemmingen. In het voorliggende plan is een een dubbelbestemming voor gasleidingen (Leiding-Gas), rioolpersleidingen (Leiding-Riool) en hoogspanningsverbindingen (Leiding - Hoogspanningsverbinding) opgenomen.

#### Waterkeringen en Waterstaat

Voor de dubbelbestemmingen 'Waterstaat – Waterkering' en 'Waterstaat – Waterstaatkundige functie' geldt een soortgelijk beschermingsregime, maar dan voor de waterstaatkundige belangen die de betreffende gronden vervullen. De eerstgenoemde dubbelbestemming biedt bescherming aan waterkeringen. De dubbelbestemming 'Waterstaat-Waterstaatkundige functie' biedt bescherming aan de waterstaatkundige functie die de uiterwaarden hebben. De bescherming vindt bij beide dubbelbestemmingen plaats middels een bouwverbod. Op gronden met deze dubbelbestemmingen gaan de waterstaatkundige belangen voor. Bouwen en het uitvoeren kan hier alleen plaatsvinden als dit verenigbaar is met de waterstaatsbelangen.

Specifiek voor de kwelbergingsvijver aan de Koningstraat en aan de Van Heemstraweg, is een dubbelbestemming 'Waterstaat – Waterbergingsgebied' gehanteerd, om de bijzondere functie als opvang van kwelwater goed te regelen. De waterstaatsbelangen (opvangen kwelwater) zijn hier zo zwaarwegend dat ze voorrang hebben op de onderliggende bestemmingen. Ook hiervoor geldt dat bouwen en aanlegwerkzaamheden alleen in overleg met het Waterschap toelaatbaar zijn.

#### Archeologie

De dubbelbestemming voor archeologie heeft een wat ander karakter. Daar gaat het namelijk om gebieden met aanwezige archeologische waarden of een archeologische verwachtingswaarde. Alvorens hier grondbewerkingen volgens de onderliggende bestemmingen kunnen plaatsvinden, moet er eerst archeologisch onderzoek plaatsvinden om te bezien of er geen archeologische waarden aanwezig zijn. Als er geen archeologische waarden aanwezig zijn, kunnen de grondbewerkingen plaatsvinden. Als er wel archeologische waarden worden aangetroffen zal bekeken moeten worden hoe die het beste zeker gesteld kunnen worden. Overigens is archeologisch onderzoek alleen nodig vanaf een bepaalde diepte en oppervlakte. Zie hiervoor paragraaf 5.11.

Deze systematiek is al in de '2e periodieke herziening stedelijk gebied' én het 'bestemmingsplan Buitengebied' van de gemeente Druten gehanteerd en wordt hier overgenomen. Daarmee wordt het archeologiebeleid in alle bestemmingsplannen van de gemeente Druten op eenzelfde wijze vastgelegd.

## <span id="page-76-0"></span>**6.4 ARTIKELGEWIJZE TOELICHTING**

In deze paragraaf wordt waar dat noodzakelijk en nuttig wordt geacht een nadere toelichting gegeven op specifieke onderdelen van de planregels. Sommige regelingen zijn daarom hierna niet opgenomen: deze worden geacht voor zich te spreken.

## **Hoofdstuk 1: Inleidende regels**

Artikel 1 Begrippen / Artikel 2 Wijze van meten: Voor de begripsomschrijvingen en wijze van meten is aangesloten bij het SVBP2012. Deze begrippen zijn aangevuld met voor het plan relevante begrippen.

## **Hoofdstuk 2: Bestemmingsregels**

Artikel 3 Agrarisch Deze bestemming is gebruikt voor gronden die een grondgebonden agrarisch gebruik kennen. Bedrijfswoningen en intensieve veehouderijen zijn uitsluitend toegestaan ter plaatse van de betreffende gelijknamige aanduidingen. Daarnaast zijn onder meer vrije beroepen, kleinschalig kamperen, groenvoorzieningen, watergangen en waterhuishoudkundige voorzieningen toegestaan. (Bestaande) afwijkende functies zijn specifiek, zoals een minicamping en detailhandel, zijn aangeduid.

De agrarische bedrijven hebben een bouwvlak gekregen. Gebouwen zijn uitsluitend binnen dit bouwvlak toegestaan. Dit geldt ook voor voedersilo's en overkappingen, (voor de laatste geldt aanvullend dat deze tot een oppervlak van ten hoogste 40 m2 zijn toegestaan). De toegestane bouwhoogSte van gebouwen is op de verbeelding aangeduid. Voor bedrijfswoningen zijn bouwbepalingen in de regels opgenomen.

Het bevoegd gezag (veelal Burgemeester en wethouders) kan door middel van het verlenen van een omgevingsvergunning kleine schuilgelegenheden buiten het bouwvlak toestaan. Ook kan een omgevingsvergunning verleend worden voor het afwijken van de regels voor bedrijfsmatige en beroepsmatige activiteiten in de bedrijfswoning.

## Artikel 4 Agrarisch met waarden

Deze bestemming is gebruikt voor de gronden die een agrarisch gebruik kennen en behoren tot de Groene Ontwikkelingszone uit het provinciale beleid. Deze gronden zijn daarmee ook bestemd voor het behoud, herstel en ontwikkeling van landschappelijke, cultuurhistorische en ecologische waarden. Daarnaast zijn onder meer groenvoorzieningen, watergangen en waterhuishoudkundige voorzieningen toegestaan.

Bij het agrarisch gebruik zal rekening moeten worden gehouden met deze waarden. Daartoe is een omgevingsvergunningplicht opgenomen voor diverse werken en werkzaamheden die deze waarden kunnen aantasten. Ook bij het verlenen van afwijkingen zal getoetst moeten worden aan deze waarden.

## Artikel 5 Bedrijf

Deze gronden zijn bestemd voor bedrijven die zijn genoemd in bijlage 1 (Staat van bedrijfsactiviteiten) onder de milieucategorieën 1 en 2. Daarnaast zijn vrije

beroepen, productiegebonden detailhandel, opslag en uitstalling, voorzieningen voor verkeer en verblijf, parkeervoorzieningen, tuinen, erven en verhardingen, groenvoorzieningen, watergangen, en water en waterhuishoudkundige voorzieningen toegestaan.

Bestaande bedrijven in een hogere milieucategorie zijn positief bestemd door specifieke aanduidingen. Dit geldt ook voor afwijkende functies, zoals kantoor en detailhandel. Bedrijfswoningen zijn alleen toegestaan als deze ook als zodanig zijn aangeduid.

Voor het bouwen van bedrijfsgebouwen, bedrijfswoningen en bouwwerken, geen gebouwen zijnde, zijn bouwregels opgenomen. Opslag is onder voorwaarden toegestaan.

Het bevoegd gezag kan een omgevingsvergunning verlenen voor het afwijken van de regels voor bedrijfsgebouwen buiten het bouwvlak, voor bedrijven die niet voorkomen in de Staat van bedrijfsactiviteiten, en voor bedrijfsmatige en beroepsmatige activiteiten in een bedrijfswoning.

#### Artikel 6 Bedrijf - Nutsvoorziening

Deze gronden zijn met name bestemd voor voorzieningen van openbaar nut. Per bestemmingsvlak is bebouwing ten behoeve van één nutsvoorziening toegestaan tot een oppervlakte van 100 m2 . De goot- en bouwhoogte mogen niet meer bedragen dan 3,5 respectievelijk 6 meter. Voor bouwwerken, geen gebouwen zijnde zijn nadere regels opgenomen.

#### Artikel 7 Bedrijventerrein

Deze gronden zijn bestemd voor bedrijven die zijn genoemd in bijlage 1 (Staat van bedrijfsactiviteiten) onder de milieucategorieën 1 t/m 3.1. Bestaande bedrijven in een hogere milieucategorie en afwijkende functies zijn positief bestemd door middel van aanduidingen. Het betreft een bouwbedrijf, een transportbedrijf, een bouwmarkt en een elektronicazaak. Daarnaast zijn productiegebonden detailhandel, opslag en uitstalling, voorzieningen voor verkeer en verblijf, parkeervoorzieningen, tuinen, erven en verhardingen, groenvoorzieningen en water en waterhuishoudkundige voorzieningen toegestaan.

Voor het bouwen van bedrijfsgebouwen, bedrijfswoningen en bouwwerken, geen gebouwen zijnde, zijn bouwregels opgenomen. Gebouwen dienen binnen het aangeduide bouwvlak gebouwd te worden. De toegestane goot- en bouwhoogte, alsook het maximum bebouwingspercentage, is op de verbeelding aangeduid. Per bedrijf is één bedrijfswoning toegestaan.

Het bevoegd gezag kan een omgevingsvergunning verlenen voor het afwijken van de regels voor bedrijven die niet voorkomen in de Staat van bedrijfsactiviteiten maar die gelijk te stellen zijn met bedrijven in de milieucategorieën 1, 2 en 3.1, en voor bedrijfsmatige en beroepsmatige activiteiten in een bedrijfswoning.

#### Artikel 8 Centrum

Deze gronden zijn bestemd voor wonen, detailhandel (met uitzondering van een supermark), horeca in categorie 2, kantoren, maatschappelijke voorzieningen en dienstverlening. Ook zijn deze gronden bestemd voor tuinen, erven en verhardingen, terrassen, nutsvoorzieningen, voorzieningen voor verkeer en verblijf, parkeervoorzieningen, groenvoorzieningen en water en waterhuishoudkundige voorzieningen.

Een supermarkt is uitsluitend toegestaan als deze ter plaatse ook als zodanig is aangeduid.

Ter plaatse van de aanduiding 'bedrijf' zijn bedrijven in maximaal milieucategorie 2 toegestaan. Ter plaatse van de aanduiding 'specifieke vorm van bedrijf -

garagebedrijf' is een garagebedrijf toegestaan. Ter plaatse van de aanduiding 'horeca' is ook horeca in de categorieën 1 en 3 toegestaan.

Voor het bouwen van hoofdgebouwen, bijgebouwen en bouwwerken, geen gebouwen zijnde, zijn bouwregels opgenomen. Hoofdgebouwen mogen uitsluitend binnen het bouwvlak worden gebouwd. Bijgebouwen mogen ook buiten het bouwvlak worden gerealiseerd.

#### Artikel 9 Cultuur en ontspanning

Deze gronden zijn bestemd voor culturele voorzieningen, ateliers en galeries, maatschappelijke voorzieningen, congres-, vergader- en zaalaccommodatie, onzelfstandige horeca, wonen en vrije beroepen.

Ook zijn deze gronden bestemd voor tuinen, erven en verhardingen, voorzieningen voor verkeer en verblijf, parkeervoorzieningen, groenvoorzieningen en water en waterhuishoudkundige voorzieningen. Het bestaande body en mindcentrum in de kern Horssen is specifiek aangeduid.

Voor het bouwen van gebouwen en bouwwerken, geen gebouwen zijnde, zijn bouwregels opgenomen.

#### Artikel 10 Detailhandel

Deze gronden zijn bestemd voor detailhandel, wonen, vrije beroepen, tuinen, erven en verhardingen, parkeervoorzieningen, groenvoorzieningen, voorzieningen voor verkeer en verblijf, watergangen, en water en waterhuishoudkundige voorzieningen.

Voor het bouwen van gebouwen en bouwwerken, geen gebouwen zijnde, zijn bouwregels opgenomen. Het bevoegd gezag kan een omgevingsvergunning verlenen voor het afwijken van de regels voor bedrijfsmatige en beroepsmatige activiteiten bij het wonen.

#### Artikel 11 Dienstverlening

Deze bestemming is opgenomen voor het perceel aan de Grotestraat 25 in Deest en afgestemd op de geldende regeling. De gronden zijn daarmee bestemd voor dienstverlening, tuinen, erven en verhardingen, voorzieningen voor verkeer en verblijf, parkeervoorzieningen, groenvoorzieningen, watergangen en water en waterhuishoudkundige voorzieningen. Voor het bouwen van gebouwen en bouwwerken, geen gebouwen zijnde, zijn bouwregels opgenomen. Daarbij dienen gebouwen binnen het aangeduide bouwvlak gebouwd te worden. De toegestane goot- en bouwhoogte, alsook het maximum bebouwingspercentage, is op de verbeelding aangeduid.

## Artikel 12 Gemengd

In de huidige regeling voor de 'komplannen' zitten 7 verschillende gemengde bestemmingen die met het voorliggende bestemmingsplan 'in elkaar zijn geschoven'. Binnen deze bestemming is een groot scala aan functies toegestaan, zonder dat dit ten koste gaat van de nu nog geldende regeling. Zie ook paragraaf 4.3.3 van deze plantoelichting.

Voor het bouwen van gebouwen en bouwwerken, geen gebouwen zijnde, zijn bouwregels opgenomen. Het bevoegd gezag kan een omgevingsvergunning verlenen voor het afwijken van de regels voor bedrijfsmatige en beroepsmatige activiteiten bij het wonen.

#### Artikel 13 Groen

Deze gronden zijn bestemd voor groenvoorzieningen, bermen en beplantingen, speelvoorzieningen, jongerenontmoetingsplaatsen, watergangen, water en

waterhuishoudkundige voorzieningen, voorzieningen voor langzaam verkeer, recreatie, parkeervoorzieningen en nutsvoorzieningen.

Ook is waterberging en een urnenveld toegestaan. Deze functies zijn specifiek op de verbeelding aangeduid.

Op deze gronden met een groenbestemming mogen gebouwen worden gebouwd ten behoeve van jongerenontmoetingsplaatsen en een hertenkamp, alsook een theehuis en voorzieningen ten behoeve van een speelbos.

Hiervoor en voor het bouwen van bouwwerken, geen gebouwen zijnde, zijn bouwregels opgenomen. Met uitzondering van de jongerenontmoetingsplaatsen geldt daarbij dat de locaties voor deze gebouwen ook op de verbeelding zijn aangeduid. Voor de jongerenontmoetingsplaatsen geldt dat maximaal 1 jongerenontmoetingsplaats is toegestaan binnen de kernen Afferden, Deest, Horssen en Puiflijk en in de kern Druten zijn maximaal 4 plaatsen toegestaan.

#### Artikel 14 Groen – Rijdt 52-56

Deze groenbestemming is één-op-één overgenomen uit het bestemmingsplan 'Kom Horssen, herziening Rijdt 52 en 56' die na de uitspraak van de Afdeling bestuursrechtspraak van de Raad van State op 16 oktober 2019 onherroepelijk is geworden.

Als onderdeel van de beoogde woningbouw op dit perceel wordt een omsloten binnenterrein gerealiseerd ten behoeve van een waterberging/infiltratiegebied, een constructie (geen gebouw zijnde) ten behoeve van alternatieve energieopwekking, zoals zonnepanelen en windenergieconstructies, en een bijgebouw ten behoeve van tuinmachines e.d. voor onderhoud. Binnen deze specifieke groenbestemming is ook een aanduiding 'waterberging' aangegeven, waarmee de noodzakelijke waterberging als een voorwaardelijke verplichting is opgenomen.

#### Artikel 15 Horeca

In de gemeente Druten wordt onderscheid gemaakt in diverse typen horeca, uitgesplitst in verschillende categorieën. Binnen deze bestemming is horeca in categorie 1, 2 en 3 toegestaan:

- *Categorie 1*
bedrijven die hoofdzaak zijn gericht op het bedrijfsmatig verstrekken van al dan niet ter plaatse bereide etenswaren ten behoeve van consumptie ter plaatse, alsmede het daaraan ondergeschikt verstrekken van alcoholhoudende en niet-alcoholhoudende dranken, al dan niet in combinatie met het verstrekken van nachtverblijf en/of van zaalverhuur, zoals een (hotel-) restaurant, pannenkoekhuis, eetcafé en pizzeria, uitgezonderd een maaltijdafhaalcentrum;

- *Categorie 2*
bedrijven die hoofdzaak zijn gericht op het bedrijfsmatig verstrekken van ter plaatse bereide snacks, ijs en kleine maaltijden voor consumptie zowel ter plaatse als elders, met daaraan ondergeschikt het verstrekken van dranken, zoals een snackbar, cafetaria, lunchroom en ijssalon;

Het betreft daghoreca waarbij de openingstijden van de voorziening overeenkomen met die van naburige detailhandel.

- *Categorie 3* Bedrijven met een accent op het schenken van alcohol en die ook delen van de nacht zijn geopend, zoals een café en zalenverhuur.
Daarnaast zijn onder meer parkeervoorzieningen, groenvoorzieningen, watergangen en waterhuishoudkundige voorzieningen toegestaan. Ook wonen is toegestaan, met uitzondering van de percelen met de aanduiding 'wonen uitgesloten'. Het bevoegd gezag kan bovendien een omgevingsvergunning verlenen voor het afwijken van de regels voor bedrijfsmatige en beroepsmatige activiteiten bij het wonen. De midgetgolfbaan in Afferden is specifiek aangeduid. Voor het bouwen van gebouwen en bouwwerken, geen gebouwen zijnde, zijn bouwregels opgenomen.

#### Artikel 16 Kantoor

Deze gronden zijn bestemd voor kantoren, tuinen, erven en verhardingen, parkeervoorzieningen, groenvoorzieningen, voorzieningen voor verkeer en verblijf, watergangen, en water en waterhuishoudkundige voorzieningen.

Ter plaatse van de aanduiding 'maatschappelijk' zijn daarnaast maatschappelijke voorzieningen toegestaan. Ter plaatse van de aanduiding 'bedrijf' zijn bedrijven in milieucategorie 1 en 2 toegestaan. Ter plaatse van de aanduiding 'bedrijfswoning' zijn bedrijfswoningen toegestaan.

Voor het bouwen van gebouwen en bouwwerken, geen gebouwen zijnde, zijn bouwregels opgenomen.

#### Artikel 17 Maatschappelijk

Dit is een brede bestemming voor de bestaande maatschappelijke voorzieningen die in de vorige bestemmingsplannen ook al een bestemming 'Maatschappelijke doeleinden' hadden. Hierbinnen zijn derhalve verschillende maatschappelijke functies mogelijk.

Specifieke maatschappelijke functies, zoals de begraafplaats en een zorgboerderij, zijn op maat bestemd. Dit geldt ook voor bestaande afwijkende functies, zoals horeca en bedrijf. Wonen is toegestaan ter plaatse van de aanduiding 'wonen', danwel wonen in bestaande woningen indien deze niet zijn aangeduid. Ook zijn bedrijfswoningen aangeduid.

Voor het bouwen van gebouwen en bouwwerken, geen gebouwen zijnde, zijn bouwregels opgenomen. Ter plaatse van de aanduiding 'begraafplaats' en 'zorgboerderij' geldt een afwijkende bebouwingsregeling.

## Artikel 18 Natuur

De bestaande natuurgebieden in het noorden van de kern Afferden (tussen de Van Heemstraweg en de Waalbandijk) hebben een natuurbestemming.

Deze gronden zijn bestemd voor het behoud, bescherming en herstel van landschappelijke, cultuurhistorische en ecologische waarden.

Daarbij is extensief grondgebonden agrarisch medegebruik (uitsluitend voor zover dit ten dienste staat van het natuurbeheer), alsook extensief dagrecreatief medegebruik toegestaan.

Op of in deze gronden mogen geen gebouwen worden gebouwd. Voor het uitvoeren van diverse werken en werkzaamheden is een omgevingsvergunning vereist.

#### Artikel 19 Recreatie

Deze gronden rondom de bestaande zandwinplas ten zuidoosten van Deest zijn bestemd voor waterpartijen en dagrecreatieve activiteiten. Daarnaast zijn landschaps- en natuurbouw en klei-, zand- en grondwinning toegestaan. De gronden zijn tevens bestemd voor voorzieningen voor langzaam verkeer, groenvoorzieningen, speelvoorzieningen, parkeervoorzieningen en ondergrondse afwatering. Op en in deze gronden mogen geen gebouwen worden gebouwd. Voor het bouwen van bouwwerken, geen gebouwen zijnde, zijn bouwregels opgenomen.

#### Artikel 20 Sport

De vier verschillende sportparken binnen het plangebied (Schavenhof in Puiflijk, De Ringelenberg in Afferden, Kremershof in Deest en De Polenkamp in Horssen), alsook de Sporthal 'De Heuvel' in Druten hebben de bestemming 'Sport'.

Deze gronden zijn daarmee bestemd voor sportvoorzieningen, onzelfstandige horeca, tuinen, erven en verhardingen, voorzieningen voor verkeer en verblijf, parkeervoorzieningen, groenvoorzieningen, watergangen en water en waterhuishoudkundige voorzieningen. In de genoemde sporthal is ook zelfstandige horeca in de categorieën 2 en 3 toegestaan. Hiervoor is de aanduiding 'horeca' opgenomen.

Voor het bouwen van gebouwen en bouwwerken, geen gebouwen zijnde, zijn diverse bouwregels opgenomen.

#### Artikel 21 Tuin

Deze gronden zijn bestemd voor tuinen, erven en verhardingen,

parkeervoorzieningen, en water en waterhuishoudkundige voorzieningen. De bestemming 'Tuin' is in de regel opgenomen voor de tuinen voor de voorgevel van de woning. Ook komt deze voor op delen van tuinen die grenzen aan openbaar gebied. Door het hanteren van een afzonderlijke bestemming 'Tuin' wordt een duidelijk en "groen" beeld gecreëerd. In de tuin zijn geen woningen of bijgebouwen toegestaan, met uitzondering als hiervoor de aanduiding 'bijgebouwen' is opgenomen. Deze gebouwen moeten worden gebouwd binnen de bestemming 'Wonen'. Op deze manier ontstaat een duidelijke tweedeling: de woonbestemming waarbinnen de woning en de bijbehorende bouwwerken mogen worden gebouwd en de tuin waar slechts andere bouwwerken (zoals erfafscheidingen) mogen worden gebouwd.

Overigens zijn wel erkers toegestaan. Hiervoor is een specifieke 'erkerregeling' opgenomen. Daarnaast is een regeling opgenomen met betrekking tot parkeren. Tot slot is de (bijzondere) verzameling bomen in het noorden van Horssen nader aangeduid, middels de aanduiding 'specifieke vorm van tuin - arboretum'.

#### Artikel 22 Tuin – Rijdt 52-56

Deze tuinbestemming is één-op-één overgenomen uit het bestemmingsplan 'Kom Horssen, herziening Rijdt 52 en 56' die na de uitspraak van de Afdeling bestuursrechtspraak van de Raad van State op 16 oktober 2019 onherroepelijk is geworden.

De tuinbestemming is specifiek afgestemd op de beoogde woningbouwontwikkeling.

#### Artikel 23 Verkeer

Deze gronden zijn bestemd voor voorzieningen voor verkeer en verblijf (zowel wegen met een doorgaande (stroom-) functie alsook woonstraten), parkeervoorzieningen en nutsvoorzieningen.

De opgangen naar de Waalbandijk zijn in het algemeen niet toegankelijk voor gemotoriseerd verkeer en alleen bestemd voor langzaam verkeer.

Bermen met laanbeplanting en bestaande greppels/sloten langs wegen is ook mogelijk doordat de gronden ook bestemd zijn voor groenvoorzieningen, watergangen, water en waterhuishoudkundige voorzieningen.

Er mogen uitsluitend garageboxen, jongerenontmoetingsplaatsen, fietsenstallingen en bouwwerken, geen gebouwen zijnde, worden gebouwd. Hiervoor zijn bouwregels opgenomen.

#### Artikel 24 Water

Deze gronden zijn bestemd voor water en waterhuishoudkundige voorzieningen, waaronder voorzieningen voor waterberging, -aanvoer en -afvoer, zoals watergangen, waterlopen en waterpartijen, groenvoorzieningen, voorzieningen voor verkeer en verblijf, waaronder bruggen, duikers en gelijksoortige voorzieningen, en nutsvoorzieningen. Als onderdeel van het kwelbergingsgebied in Afferden (noordelijk van de Van Heemstraweg) is ook een aanduiding 'ecologische waarde'

opgenomen met als doel het behoud van de ecologische waarde in de vorm van een ruige oever met wilgen en knotwilgen langs de sloot.

Gebouwen zijn niet toegestaan. Voor het bouwen van bouwwerken, geen gebouwen zijnde, zijn bouwregels opgenomen.

#### Artikel 25 Wonen

Deze gronden zijn bestemd voor wonen, vrije beroepen, tuinen, erven en verhardingen, parkeervoorzieningen en water en waterhuishoudkundige voorzieningen.

Afwijkende functies zijn middels diverse aanduidingen specifiek op de verbeelding weergegeven (zoals bedrijf, atelier, detailhandel, maatschappelijk, kantoor) en zijn daarmee ook toegestaan. Ook specifieke functies die als onderdeel van (woningbouw)ontwikkelingen uit het verleden specifiek zijn aangelegd, zoals de waterberging op de hoek Koningstraat-Schriksestraat in Afferden, zijn nader aangeduid. Tevens is er een regeling voor woonwagenstandplaatsen opgenomen.

Voor het bouwen van hoofdgebouwen, bijgebouwen en bouwwerken, geen gebouwen zijnde, zijn bouwregels opgenomen. In de regel geldt dat het hoofdgebouw (de woning) uitsluitend binnen het aangeduide bouwvlak is toegestaan. Op de verbeelding zijn de typologie en de maximale goot- en bouwhoogte opgenomen. Het bestaand aantal woningen per bouwperceel is daarbij maatgevend, met dien verstande dat ter plaatse van de aanduiding 'maximum aantal wooneenheden' het aantal woningen niet meer mag bedragen dan is aangeduid.

Andere bouwwerken, zoals een bijgebouw of een aan- en uitbouwen, zijn zowel binnen als buiten het bouwvlak van de bestemming 'Wonen' toegestaan. Burgemeester en wethouder kunnen nadere eisen stellen ten aanzien van de situering en afmeting van gebouwen en bouwwerken, geen gebouwen zijnde. Het bevoegd gezag kan een omgevingsvergunning verlenen voor het afwijken van bepaalde bouwregels. Het uitoefenen van een vrij beroep is toegestaan. Het bevoegd gezag kan een omgevingsvergunning verlenen voor het afwijken van de regels voor bedrijfsmatige en beroepsmatige activiteiten.

#### Artikel 26 Wonen – Rijdt 52-56

Deze woonbestemming is één-op-één overgenomen uit het bestemmingsplan 'Kom Horssen, herziening Rijdt 52 en 56' die na de uitspraak van de Afdeling bestuursrechtspraak van de Raad van State op 16 oktober 2019 onherroepelijk is geworden.

De woonbestemming is specifiek afgestemd op de beoogde woningbouwontwikkeling in dit gebied.

#### Artikel 27 Woongebied - 1

Deze bestemming heeft betrekking op het nieuw te realiseren woongebied in Deest-Zuid, voor zover deze gronden nog in ontwikkeling zijn. De bestemming is afgestemd op het bestemmingsplan 'Deest-Zuid' uit 2010. Het betreft een globale bestemming, waarbinnen – naast het wonen – meerdere doeleinden mogelijk zijn, zoals verkeer en verblijf, openbaar vervoer, water en groen. Tevens wordt onder bepaalde voorwaarden de uitoefening van een aan huis verbonden beroep toegestaan. Ten aanzien van de ruimtelijke inrichting worden concrete voorschriften gegeven in zake o.a. de situering, hoogte en afdekking van hoofd-, aan-, en bijgebouwen. Als waarborgen voor rechtszekerheid zijn in de regels het aantal woningen, de verdeling naar woningbouwtypen en bouwhoogten opgenomen.

#### Artikel 28 Woongebied - 2

Deze bestemming heeft evenals de bestemming 'Woongebied-1' betrekking op het nieuw te realiseren woongebied in Deest-Zuid, maar dan specifiek voor het oostelijk deel. Ook in dit deel zijn nog niet alle woningen gebouwd en is gekozen voor een globale bestemming, waarbinnen – naast het wonen - meerdere doeleinden mogelijk zijn. Ten aanzien van de ruimtelijke inrichting onderscheidt deze bestemming zich van Woongebied-1 op het vlak van woningbouwtypen. Binnen de bestemming Woongebied-2 zijn alleen vrijstaande woningen toegelaten. Hierdoor wordt de bestaande ruimtelijke structuur langs de Vriezeweg met vrijstaande woningen op ruime kavels versterkt

#### Artikel 29 Woongebied - 3

Deze bestemming heeft betrekking op het nieuw te realiseren woongebied in Druten-Oost, voor zover deze gronden nog in ontwikkeling zijn, en nog geen omgevingsvergunning bouwen is verleend. De bestemming is afgestemd op het wijzigingsplan 'Druten-Oost', zuidelijk plandeel' uit 2017. Het betreft een globale bestemming, waarbinnen naast het wonen – meerdere doeleinden mogelijk zijn, zoals wegen en paden, groenvoorzieningen, parkeervoorzieningen, speelvoorzieningen, nutsvoorzieningen, water, waterberging. Binnen dit gebied zijn in totaal nog 165 woningen toegestaan, verdeeld over verschillende woningbouwtypen.

Artikel 30 Leiding - Gas Zie hiervoor onder paragraaf 6.3.

Artikel 31 Leiding - Hoogspanningsverbinding Zie hiervoor onder paragraaf 6.3.

Artikel 32 Leiding - Riool Zie hiervoor onder paragraaf 6.3.

Artikel 33 t/m 37 Waarde – Archeologie 1 t/m 5 Zie hiervoor onder paragraaf 6.3 en paragraaf 5.11.

Artikel 38 Waarde – Cultuurhistorisch waardevol gebeid Zie hiervoor onder paragraaf 5.12.

Artikel 39 Waterstaat – Waterbergingsgebied Zie hiervoor onder paragraaf 6.3.

Artikel 40 Waterstaat - Waterkering Zie hiervoor onder paragraaf 6.3.

Artikel 41 Waterstaat - Waterstaatkundige functie Zie hiervoor onder paragraaf 6.3.

#### **Hoofdstuk 3: Algemene regels**

Artikel 42 Anti-dubbeltelregel:

In het Besluit op de ruimtelijke ordening (Bro) is hiervoor een standaard bepaling opgenomen. Het besluit verplicht om deze bepaling in het bestemmingsplan op te nemen.

#### Artikel 43 Algemene bouwregels:

In dit bestemmingsplan zijn deels gestandaardiseerde bouwregels opgenomen waar het merendeel van de bebouwing aan voldoet. Er komen echter overschrijdingen voor, waarvoor in het verleden omgevingsvergunningen voor het bouwen (voorheen bouwvergunningen) zijn verleend. Deze vergunde overschrijdingen zijn hier positief bestemd. Anders dan onder het overgangsrecht geldt voor deze positief bestemde overschrijdingen dus niet de beperking dat slechts een gedeeltelijke vervanging mag plaatsvinden. Sloop en vervangende nieuwbouw is gewoon toegestaan.

Ook is een regeling voor ondergronds bouwen en een regeling voor ondergeschikte bouwdelen opgenomen.

#### Artikel 44 Algemene gebruiksregels

Het verbod om gronden en opstallen te gebruiken in strijd met het bestemmingsplan (zonder omgevingsvergunning) is opgenomen in artikel 2.1, lid 1, sub c van de Wabo. Bij de algemene gebruiksregels is dan ook enkel aangegeven welk gebruik in ieder geval als strijdig met dit bestemmingsplan moet worden aangemerkt. Naast de algemene gebruiksregels, die voor elke bestemming gelden, bevat het bestemmingsplan ook specifieke gebruiksregels. Deze zijn opgenomen in de bestemming waar ze van toepassing zijn.

Daarnaast zijn regelingen opgenomen met betrekking tot parkeren en evenementen.

#### Artikel 45 Algemene aanduidingsregels

Hier zijn de aanduidingen met bijbehorende regels opgenomen die meer dan één bestemming bestrijken, zoals de milieuzones (grondwaterbeschermingsgebieden en spuitzone), de veiligheidszones (zoals de veiligheidszone van LPG-tankstations en asdrukmeet- en regelstations), de geluidzone (industrie) en de vrijwaringszones (zoals molenbiotopen). Vanwege de digitaliseringsafspraken (RO-standaarden) moeten deze aanduidingen in een afzonderlijk artikel worden opgenomen en kunnen de regels niet onder de afzonderlijke bestemmingen worden opgenomen. Ook is in dit artikel een verwijzing naar de op de verbeelding aangeduide monumenten opgenomen. Het betreft echter een signaalfunctie, omdat de bescherming van gemeentelijke monumenten plaatsvindt via de gemeentelijke Erfgoedverordening en de bescherming van rijksmonumenten via de Erfgoedwet en Monumentenweg 1988.

#### Artikel 46 Algemene afwijkingsregels

Hier zijn algemene afwijkingsregels (onder voorwaarden) opgenomen die voor alle bestemmingen gelden. Het betreft onder meer afwijkingen voor geringe overschrijdingen van het bouwvlak en de voorgevelrooilijn en ten behoeve van mantelzorg, kleinschalige logiesaccommodaties, theetuinen en kleinschalige dagrecreatie en carports bij woningen.

#### Artikel 47 Algemene wijzigingsregels

Met de toepassing van deze regels kunnen de aangegeven bestemmingen in de toekomst door burgemeester en wethouders worden gewijzigd. Na wijziging maakt de nieuwe gewijzigde situatie deel uit van het bestemmingsplan. In dit artikel zijn diverse wijzigingsmogelijkheden opgenomen.

- Het laten vervallen of toekennen van de dubbelbestemming Waarde-Archeologie indien dat op basis van archeologisch onderzoek gewenst is. Hiermee kan bijvoorbeeld de archeologische dubbelbestemming verwijderd
worden indien uit archeologisch onderzoek gebleken is dat er geen archeologische waarden op het betreffende terrein (meer) aanwezig zijn.

- Het onder voorwaarden toekennen van de functies detailhandel en horeca;
- Het wijzigingen van een bestemming in de bestemming Water. Hiermee kan bijvoorbeeld benodigde waterberging worden gerealiseerd of kan de waterhuishouding worden verbeterd.
- Het wijzigen van de bestemmingen Agrarisch en Agrarisch met waarden naar Bedrijf. Met deze wijziging kan na beëindiging van een agrarisch bedrijf een agrarisch verwant bedrijf of aan het buitengebied gebonden bedrijf op de voormalige bedrijfslocatie worden gevestigd. Alle vrijgekomen voormalige agrarische bedrijfsgebouwen mogen worden hergebruikt;
- Het wijzigen van de bestemmingen Agrarisch en Agrarisch met waarden om een voormalige agrarische bedrijfswoning de status van plattelandswoning te kunnen geven;
- Het wijzigen van de bestemmingen Agrarisch en Agrarisch met waarden en Bedrijf naar Wonen. Met deze wijziging kan na beëindiging van een bedrijf een woonfunctie voor burgerwonen aan een voormalig (agrarisch) bedrijfsperceel worden gegeven. In ruil hiervoor dienen de voormalige bedrijfsgebouwen te worden gesloopt. Bij een bepaalde oppervlakte aan sloop kan er gebruik gemaakt worden van compensatieregelingen voor de bouw van (een) extra woning(en), extra vierkante meters bijbehorende bouwwerken of vergroting van de inhoud van de voormalige bedrijfswoning;
- Tot slot zijn verspreid over de verschillende kernen negen specifieke wijzigingsbevoegdheden opgenomen ten behoeve van de realisatie van nieuwe woningen, ter plaatse van de aanduidingen 'wetgevingszone – wijzigingsbevoegdheid'. Daarbij is een verwijzing naar een nummer en naam van de kern waar de betreffende aanduiding betrekking op heeft gehanteerd, welke overeenkomt met de aanduiding op de verbeelding.

#### Artikel 48 Overige regels

In dit artikel is aangegeven dat waar in de planregels wordt verwezen naar andere wettelijke regelingen, geduid wordt op de regelingen zoals die luidden op het tijdstip van de terinzagelegging van het ontwerp van dit bestemmingsplan.

#### **Hoofdstuk 4: Overgangs- en slotregels**

#### Artikel 49 Overgangsrecht:

Deze overgangsregels zijn overgenomen uit het Besluit op de Ruimtelijke Ordening. De grootste verandering ten opzichte van de tot voor kort gebruikelijke overgangsregels is dat de peildatum voor bouwen en gebruik, gelijk is getrokken. Ook voor het bouwen is nu de datum van inwerkingtreding van het bestemmingsplan beslissend. Dat was voorheen de datum van de terinzagelegging van het ontwerp bestemmingsplan. De wetgever heeft met die gelijkschakeling beoogd eenduidigheid te scheppen.

Bij het tenietgaan van bouwwerken die onder het overgangsrecht vallen bestaat de mogelijkheid om terug te bouwen. Onder een calamiteit wordt hier verstaan: een verwoesting door een onvermijdelijk, eenmalig, buiten schuld van de indiener van de bouwaanvraag veroorzaakt onheil.

#### Artikel 50 Slotregel:

Hier is aangegeven hoe de regels kunnen worden aangehaald.

# <span id="page-86-0"></span>**7 UITVOERBAARHEID**

# <span id="page-86-1"></span>**7.1 ECONOMISCHE UITVOERBAARHEID**

Bij de voorbereiding van een bestemmingsplan dient, op grond van artikel 3.1.6 lid 1, sub f van het Bro, onderzoek plaats te vinden naar de (economische) uitvoerbaarheid van het plan. In principe dient bij vaststelling van een ruimtelijk plan tevens een exploitatieplan vastgesteld te worden om verhaal van plankosten zeker te stellen. Op basis van 'afdeling 6.4 grondexploitatie', artikel 6.12, lid 2 van de Wro, kan de gemeenteraad bij het besluit tot vaststelling van het bestemmingsplan echter besluiten geen exploitatieplan vast te stellen indien:

- het verhaal van kosten van de grondexploitatie over de in het plan of besluit begrepen gronden anderszins verzekerd is;
- het bepalen van een tijdvak of fasering als bedoeld in artikel 6.13, eerste lid, onder c, 4°, onderscheidenlijk 5°, niet noodzakelijk is;
- het stellen van eisen, regels, of een uitwerking van regels als bedoeld in artikel 6.13, tweede lid, onderscheidenlijk b, c of d, niet noodzakelijk is.

Een exploitatieplan hoeft ook niet opgesteld te worden bij een bestemmingsplan met alleen conserverende bestemmingen of wijzigingsbevoegdheden.

Aangezien het voorliggende bestemmingsplan in hoofdzaak conserverend van aard is, hoeft geen exploitatieplan opgesteld te worden. Er wordt immers uitgegaan van het overnemen van reeds bestaande bouwrechten uit de geldende bestemmingsplannen voor de kernen Druten, Puiflijk, Afferden, Horssen en Deest. Wel biedt het bestemmingsplan ruimte aan enkele perceelsgebonden ruimtelijke ontwikkelingen verspreid over de kernen. Het is vooralsnog niet noodzakelijk gebleken hiervoor een exploitatieplan op te stellen. Zo nodig worden tussen de gemeente Druten en de initiatiefnemers wel anterieure

(kosten)verhaalovereenkomsten gesloten.

De overige kleine perceelsgerichte aanpassingen in dit plan (zie hiervoor paragraaf 4.5) zijn van dien aard dat hiervoor geen exploitatieplan vastgesteld hoeft te worden.

De kosten voor het opstellen van dit bestemmingsplan komen voor rekening van de gemeente. Dit wordt gefinancierd uit de daarvoor gereserveerde algemene middelen. De ruimtelijke onderbouwing die als onderdeel van de perceelsgerichte ontwikkeling is opgesteld, komt voor rekening van de initiatiefnemers. Zij betalen ook de gebruikelijke legeskosten.

# <span id="page-86-2"></span>**7.2 MAATSCHAPPELIJKE UITVOERBAARHEID**

# **7.2.1 Inspraak**

Vanwege het conserverende karakter van voorliggend bestemmingsplan (het opstellen van een eenduidige, overzichtelijke en uniforme juridische regeling voor het toegestane gebruik en de toegestane bebouwing in de kernen Druten, Puiflijk, Afferden, Deest en Horssen), gecombineerd met enkele aanpassingen en correcties van omissies, wordt geen inspraak verleend op het plan.

Bovendien zij opgemerkt dat op grond van de 'Inspraakverordening gemeente Druten 2015' ook voor periodieke bestemmingsplannen geen inspraak wordt verleend.

# **7.2.2 Vooroverleg ex artikel 3.1.1 Bro**

In het kader van artikel 3.1.1 Bro zal overleg gevoerd worden over het bestemmingsplan met de gebruikelijke overlegpartners in het kader van de ruimtelijke ordening, tenzij deze hebben aangegeven dat dit niet noodzakelijk is. Het verslag zal te zijner tijd aan dit bestemmingsplan worden toegevoegd.

# **7.2.3 Zienswijzen**

Het ontwerpbestemmingsplan 'Stedelijk gebied (4e Periodieke Herziening Druten)' heeft op grond van artikel 3.8 van de Wet ruimtelijke ordening met ingang van 26 september 2019 voor een periode van zes weken ter inzage gelegen. Gedurende de periode van terinzagelegging zijn 8 zienswijzen ingediend.

Deze zienswijzen zijn samengevat en voorzien van een gemeentelijk antwoord in een aparte 'Zienswijzennota', welke als bijlage bij de toelichting is opgenomen. Voor de samenvatting en beantwoording van de reactie, wordt derhalve verwezen naar deze nota.