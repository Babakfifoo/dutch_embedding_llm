# **TOELICHTING**

## **Ede, ENKA-terrein, uitwerkingsplan deelgebied C4-zuid**

| 1. Inleiding 3                                                                  |  |
|---------------------------------------------------------------------------------|--|
| 1.1 Aanleiding 3                                                                |  |
| 1.2 Situering van het plangebied 3                                              |  |
| 1.3 Geldend bestemmingsplan 4                                                   |  |
| 1.4 Opzet van het uitwerkingsplan  4                                            |  |
| 2. Planbeschrijving  5                                                          |  |
| 2.1 Stedenbouwkundige opzet  5                                                  |  |
| 2.1.1 Algemeen 5                                                                |  |
| 2.2.2 Beeldkwaliteit 6                                                          |  |
| 3. Haalbaarheid van het plan 8                                                  |  |
| 3.1 Inleiding  8                                                                |  |
| 3.2 Beleidskader 8                                                              |  |
| 3.2.1 Provinciaal beleid 8                                                      |  |
| 3.2.2 Woonvisie Ede 2030 8                                                      |  |
| 3.2.3 Water  9                                                                  |  |
| 3.2.3. Gemeentelijke beleid verkeer  10                                         |  |
| 3.3 Haalbaarheidsaspecten 11                                                    |  |
| 3.3.1 Geluid 11                                                                 |  |
| 3.3.2 Luchtkwaliteit  12                                                        |  |
| 3.3.3 Externe veiligheid  13                                                    |  |
| 3.3.4 Milieuzonering 15                                                         |  |
| 3.3.5 Verkeer en parkeren  15                                                   |  |
| 4. Wijze van bestemmen 17                                                       |  |
| 4.1 Wat is een uitwerkingsplan 17                                               |  |
| 4.2 Bestemmingen en aanduidingen 17                                             |  |
| 4.3 Hoofdstukopbouw van de regels  17                                           |  |
| 5. Procedure  19                                                                |  |
| 5.1 Zienswijzen 19                                                              |  |
| 5.2 Overleg op grond van artikel 3.1.1 van het Besluit ruimtelijke ordening  19 |  |
| 6. Handhaving 20                                                                |  |
| 6.1 Algemeen 20                                                                 |  |
| 6.2 Handhavingsprocedure  20                                                    |  |

## **Toelichting**

als bedoeld in artikel 3.1.6 van het Besluit ruimtelijke ordening.

## <span id="page-2-0"></span>**1. Inleiding**

### <span id="page-2-1"></span>*1.1 Aanleiding*

Het bestemmingsplan ENKA-terrein maakt de nieuwbouw mogelijk van woningen (totaal circa 1.000 tot 1.300 woningen) en diverse voorzieningen (zoals bijvoorbeeld maatschappelijke en culturele voorzieningen, sportieve en recreatieve voorzieningen, kantoren, horeca) op de gronden gelegen op het voormalige ENKA-terrein aan Dr. Hartogsweg 58 te Ede. De locatie maakt onderdeel uit van een totaalontwikkeling voor het gebied Ede-Oost/spoorzone waarvoor in 2005 een masterplan is opgesteld. Behalve onderhavige locatie wordt het totale gebied van de voormalige kazerneterreinen en de spoorzone in de toekomst herontwikkeld. Dit bestemmingsplan is op 17 september 2009 door de gemeenteraad van Ede vastgesteld.

Het voorliggende uitwerkingsplan is een uitwerking van het bestemmingsplan ENKA-terrein. Deelgebied C4-zuid is onderdeel van de Oostrand. Hier wordt de overgang van het Enka terrein naar het bos vormgegeven. In dit uitwerkingsplan wordt de ontwikkeling van het zuidelijke deel van dit gebied mogelijk gemaakt met ruime kavels voor vrijstaande woningen of 2-kappers. Daarnaast wordt de ontwikkeling voor twee rijen woningen langs de laan, de Oversteek, mogelijk gemaakt. Deze deelgebieden hebben kleine wijzigingen ondergaan waardoor ze uit het oudere bestemmingsplan C2 en D zijn gelicht en in onderhavig plan worden uitgewerkt.

#### <span id="page-2-2"></span>*1.2 Situering van het plangebied*

Het betreft een gebied aan de oostzijde van het ENKA-terrein aan de noord- en zuidzijde van de Enkalaan en de oostzijde van de Bennekomseweg.

**Figuur 1: Globale ligging plangebied binnen ENKA-terrein**

#### <span id="page-3-0"></span>*1.3 Geldend bestemmingsplan.*

Voor het plangebied geldt het bestemmingsplan ENKA-terrein, zoals dat is vastgesteld door de gemeenteraad van Ede op 17 september 2009.

Op grond van het vigerende bestemmingsplan ligt er op het betreffende plangebied de bestemming "Wonen- uit te werken". Deze gronden zijn bestemd voor:

- a. wonen;
- b. aan-huis-verbonden beroepen;
- c. kantoren en/of praktijkruimten aan huis;
- d. wonen in woningen in de zin van bijzondere woonruimtes;
- e. kinderdagverblijven;
- f. tuinen, erven en verhardingen;
- g. garageboxen;
- h. voorzieningen voor verkeer en verblijf;
- i. ondergrondse en bovengrondse parkeervoorzieningen;
- j. bos;
- k. groenvoorzieningen;
- l. speelvoorzieningen;
- m. nutsvoorzieningen;
- n. water en waterhuishoudkundige voorzieningen;
- o. brandveiligheidsvoorzieningen en blusvoorzieningen; alsmede:
- p. ter plaatse van de aanduiding "**cultuurhistorische waarden**" dan wel "**specifieke bouwaanduiding - monumenten**" voor de instandhouding en bescherming van de cultuurhistorische waarden van de gebouwen;
- q. ter plaatse van de aanduiding "**groen"** voor de instandhouding en bescherming van de landschappelijke en natuurlijke waarden van de aanwezige groenelementen;
- r. ter plaatse van de aanduiding "**waardevolle boom"** voor de instandhouding en bescherming van de natuurlijke en cultuurhistorische waarden van de aanwezige boombeplanting.

#### Het uitwerkingsplan

De naamgeving van de bestemmingen voldoet aan de standaarden uit de SVBP 2012. Voor de inhoud van de bestemmingen is aansluiting gezocht bij het moederplan. Omdat het moederplan is opgesteld conform de standaarden uit de SVBP 2008, zijn de regels daar waar nodig aangepast aan de SVBP 2012.

De verschillende aanduidingen en dubbelbestemmingen uit het moederplan, zijn indien juridisch noodzakelijk en/of voor het garanderen van de haalbaarheid of behoud van waardevolle elementen, in de regels en op de verbeelding overgenomen.

#### <span id="page-3-1"></span>*1.4 Opzet van het uitwerkingsplan*

Dit uitwerkingsplan bestaat uit een verbeelding, regels en een toelichting. Deze toelichting is opgebouwd uit vijf hoofdstukken. Na dit inleidende hoofdstuk wordt in hoofdstuk 2 de bestaande ruimtelijke en functionele situatie in het plangebied beschreven.

Daarnaast komen in dit hoofdstuk de toekomstige ruimtelijke ontwikkelingen aan bod door middel van een planbeschrijving. Hoofdstuk 3 gaat in op de haalbaarheid van het plan. Vanwege het feit dat het hier een uitwerkingsplan betreft kan grotendeels worden verwezen naar het moederplan. In hoofdstuk 4 wordt de opzet van het plan en de wijze van bestemmen behandeld. Hoofdstuk 5 tenslotte is gereserveerd voor de resultaten van de procedure.

## <span id="page-4-0"></span>**2. Planbeschrijving**

#### <span id="page-4-1"></span>*2.1 Stedenbouwkundige opzet*

#### <span id="page-4-2"></span>*2.1.1 Algemeen*

Deelgebied C4-zuid maakt deel uit van de planontwikkeling op het ENKA-terrein. In het Stedenbouwkundig Plan zijn de basisuitgangspunten en kaders daarvoor aangegeven. Het Carré, het oorspronkelijke fabriekscomplex, wordt als enclave binnen het totale ENKA-terrein gedefinieerd met onder andere een duidelijke buitencontour. De omgeving van het Carré wordt opgebouwd vanuit de ruimtelijke referentie van een Engelse tuinwijk. De hoofdstructuur wordt gevormd door ruime groene lanen die het gebied verankeren in de omgeving en de relatie leggen met het bos. Daarnaast zijn straten samengevoegd tot groene hofjes waar rondom gewoond wordt. De woonwijk verkleurt van meer stedelijk rondom het station naar het meer traditionele wonen ten zuiden van het Carré tot riant wonen in het groen aan de oostkant van het terrein.

**Figuur 2: Groene lanen leggen de relatie met het bos in de oostrand van het ENKA terrein**

Deelgebied C4-zuid is onderdeel van de Oostrand. Hier wordt de overgang van het Enka terrein naar het bos vormgegeven. In dit uitwerkingsplan wordt de ontwikkeling van het zuidelijke deel van dit gebied mogelijk gemaakt met ruime kavels voor vrijstaande woningen of 2-kappers. Daarnaast wordt de ontwikkeling voor twee rijen woningen langs de laan, de Oversteek, mogelijk gemaakt.

Er zijn een aantal karakteristieke uitgangspunten te benoemen:

- de tuinwijk van ENKA met de verlengde bosstraat of Viscoselaan. Deze vormt de overgang naar een woonmilieu met vrije kavels.
- de centrale groene as, Enkalaan en Oversteek, waarbij het bos het plan binnendringt
- het hoogteverschil tussen de ENKA en het hogergelegen bos
- een groen hofje waar de grote kavels omheen zijn georganiseerd
- groene hagen die een rustig kader vormen voor de afwisseling in architectuur van de vrije kavels

**Figuur 3: Profiel van de Oostrand met hoogteverschil tussen ENKA en het bos**

#### <span id="page-5-0"></span>*2.2.2 Beeldkwaliteit*

Bij het bestemmingsplan behoren beeldkwaliteitsplannen die het toetsingskader vormen voor de uitwerking van de gebieden. Voor de twee rijtjes woningen gaat het om het Beeldkwaliteitsplan ENKA C2 en D. Voor het gebied met de ruime kavels gaat het om het Beeldkwaliteitsplan ENKA Oostrand. Hieronder wordt een korte samenvatting gegeven:

**Figuur 4: Referenties van ensembles in gebied C2 en D**

Voor het gebied C2 en D is de oude tuinwijk van Enka de inspiratiebron waarbij blokvolumes met langs en dwarskappen en bomen en hagen samen een boeiend silhouet vormen. Eenheid in materiaal en zorgvuldigheid van ambachtelijke details ondersteunen deze prettige samenhang. Voor dit deelgebied wordt een straatbeeld voorgesteld dat een grote verscheidenheid kent in individuele woningen maar samen toch weer een eenheid vormen. De woningtypologie bestaat uit twee-, drie-, vier- en vijfblokken die zich manifesteren als één groot landhuis of villa. De ensembles worden verbijzonderd door middel van benutten van kopgevels, afwijkende dakrichting, dakvorm, percellering. Om verdere individualiteit te verkrijgen wordt

gewerkt met bouwkundige details zoals serres, bordes, dakoverstek, bijzondere raamvormen. Een aantal plekken, met name op de hoeken van de rijen, zijn aangewezen als accenten.

**Figuur 5: Referenties voor bebouwing projectmatige kavels in de Oostrand**

De Oostrand kent een lossere opzet. Er is een onderscheid in vrije kavels in de zuidoosthoek bij het bos en projectmatige kavels langs de Oversteek en de Viscoselaan. Hier dient bebouwing opgebouwd te worden volgens het principe van plint-lijf-kop. Uitgangspunt is het gebruik van echte materialen die mooi verouderen. Het leidende materiaal is baksteen met een roodbruine kleur en baksteendetails. De bebouwing heeft overwegend een zadeldak. Op specifieke plekken kan een plat dak gemaakt worden. Voor de vrije kavels is bouwen onder architectuur uitgangspunt. Ook hier gaat het om materialen die mooi verouderen en passen binnen het natuurlijke kleurenpallet van het bos. Het hoofdmateriaal is baksteen, als nevengeschikte materialen kan natuursteen, hout of architectonisch beton toegepast worden.

## <span id="page-7-0"></span>**3. Haalbaarheid van het plan**

#### <span id="page-7-1"></span>*3.1 Inleiding*

In de toelichting van het moederplan 'ENKA-terrein' is uitvoerig gemotiveerd dat de gewenste ruimtelijke ontwikkeling van de gebieden, past binnen de beleidskaders van de gemeente Ede en de hogere overheden. Daar waar sinds de inwerkingtreding van het moederplan nieuw beleid van toepassing is, wordt dit in onderstaande besproken.

#### <span id="page-7-2"></span>*3.2 Beleidskader*

#### <span id="page-7-3"></span>*3.2.1 Provinciaal beleid*

#### **Kwalitatief Woonprogramma Gelderland en herijking kwantitatieve afspraken/ 'Werken aan extra woonkwaliteit in regio Food Valley' (vast te stellen eind 2017)**

De provincie Gelderland maakt met haar regio's (kwantitatieve en kwalitatieve) afspraken over het woningbouwprogramma. In 2012 hebben de Gelderse gemeenten van de Regio FoodValley afspraken gemaakt over de verdeling van het woningbouwprogramma met de provincie Gelderland in het kader van het Kwalitatief WoonProgramma 2010 – 2019 (KWP3). In 2014 heeft de provincie Gelderland een bevolkingsprognose opgesteld (Gelderse prognose 2014) dat als uitgangspunt is gebruikt voor het voorstel voor de kwantitatieve verdeling van de

Gelderse FoodValley-gemeenten voor de periode 2015-2025. Het aantal woningen voor de Gelderse gemeenten bedroeg hierbij 11.500 en ca. 14.500 voor de gehele regio FoodValley. Voor Ede is toen een aantal van 4.000 woningen opgenomen. Afspraak destijds was dat frequent zou worden gemonitord.

Inmiddels zijn eind 2016/ medio 2017 nieuwe prognoses beschikbaar gekomen die -samen met een inschatting van marktkansen en feitelijke realisaties in de afgelopen jaren- leiden tot positieve aanpassing van de kwantitatieve afspraken van 2015. Voorzien wordt voor de periode 2018-2027 voor de gemeente Ede een bandbreedte van ca 4.500 - 5.500 woningen exclusief extra overloop vanuit de Utrechtse regio. Ede beschikt in 2017 over een woningbouwprogramma (zoals opgenomen in ondermeer het Integraal Portefeuillemanagement Woningbouw (IPW)) in de ordegrootte van de bovenkant van deze bandbreedte. Het project ENKA en daarmee ook uitwerkingsplan ENKA-C4-zuid is onderdeel van dit woningbouwprogramma.

Als vervolg op de kwantitatieve afspraken maakt de gehele Regio Food Valley aanvullende kwalitatieve afspraken (in relatie tot de toepassing van de Ladder voor Duurzame Verstedelijking). Dit is vastgelegd in de notitie 'Werken aan extra woonkwaliteit in regio Food Valley' (besluitvorming voorzien eind 2017).

#### <span id="page-7-4"></span>*3.2.2 Woonvisie Ede 2030*

In december 2015 is de Woonvisie Ede 2030 vastgesteld. De Woonvisie benoemt de ambities voor het wonen in de gemeente Ede tot 2030. De ambities zijn uitgewerkt in een achttal sporen. Uitgangspunt is het minimaal realiseren van het woningbouwprogramma dat past bij de groeiprognoses in bevolking en huishoudens.

De Woonvisie benoemt de volgende sporen:

- 1 Groeien met Kwaliteit
2 Balans bestaand nieuwbouwprogramma en nieuwe binnenstedelijke en -dorpse locaties

- 3 Betaalbare woningvoorraad
- 4 Gevarieerde opbouw wijken en dorpen
- 5 Duurzame en levensloopbestendige woningvoorraad
- 6 Wonen met een hoog voorzieningenniveau
- 7 Wonen in het groen
- 8 Wonen in Food Valley

Het project ENKA en daarmee uitwerkingsplan C4-zuid is opgenomen in het gemeentelijk woningbouwprogramma. Hiermee past het in spoor 1 van de Woonvisie dat aangeeft dat het van belang is dat minimaal het benoemde woningprogramma uitgevoerd wordt. Het woningbouwprogramma maakt op haar beurt weer onderdeel uit van de provinciale KWP-

afspraken en de herijkte afspraken die naar verwachting eind 2017 worden vastgesteld én het Integraal Portefeuillemanagement Woningbouw (IPW).

Het project ENKA/uitwerkingsplan C4-zuid scoort daarnaast hoog op spoor 7 (wonen in het groen) en spoor 8 (bijzondere woonlocatie, op de grens van de Veluwe) en maakt onderdeel uit van en draagt bij aan een gevarieerde wijk (spoor 4). Het plan draagt daarmee bij aan het realiseren van zowel de kwantitatieve als kwalitatieve ambities van de Woonvisie Ede 2030.

<span id="page-8-0"></span>*3.2.3 Water*

#### **Algemeen**

In het kader van de watertoets heeft overleg plaatsgevonden tussen Waterschap Vallei & Veluwe en de gemeente Ede over het ENKA-terrein en afstemmingsgebied.

#### **Beleid/regelgeving**

#### *Waterwet (Ww)*

Op grond van de artikelen 3.5 en 3.6 van de Waterwet dragen de gemeenteraad en burgemeester en wethouders zorg voor:

- 1. De inzameling van het afvloeiende hemelwater (art. 3.5, lid 1).
- 2. Verwerking van het ingezamelde hemelwater (art. 3.5, lid 2).
- 3. Het treffen van maatregelen voor het openbaar gemeentelijk gebied ter voorkoming van structureel nadelige gevolgen van de grondwaterstand (art. 3.6, lid 1).

Het gemeentelijke beleid qua water staat beschreven in het Waterplan 2013-2017. Dit plan is een gezamenlijk product van Gemeente Ede en Waterschap Vallei & Eem. De belangrijkste uitgangspunten voor de omgang met water, die in het Waterplan worden beschreven zijn:

- De trits 'vasthouden, bergen en dan pas afvoeren van regenwater';
- scheiden van vuil en schoon water;
- vergroten van de kwaliteit van de leefomgeving.

#### *Hemelwaterbeleid*

In het Bouwbesluit 2012 is in artikel 6.18 aangegeven dat de perceelseigenaar de eerste verantwoordelijkheid heeft voor de opvang van hemelwater. De gemeente heeft hier eisen aan gesteld in het hemelwaterbeleid. In het hemelwaterbeleid "*In de weer met neerslag*" d.d. 6 maart 2007 zijn de doelstellingen ten aanzien van hemelwater uit het waterplan operationeel uitgewerkt. Afkoppeling van daken gebeurt bij voorkeur via zichtbare afvoer en infiltratie en wel om de volgende reden:

- Foutieve afkoppeling zichtbaar (voorkoming bodemvervuiling);
- bewustwording burger;
- verbeteren kwaliteit leefomgeving.

#### *Grondwatervisie*

De grondwatervisie is ook een operationele uitwerking van het waterplan van Ede. De grondwaterstand kan van nature langs de Veluweflank enorm fluctueren. Bovendien verwacht de provincie Gelderland in deze zogenaamde 'grondwaterfluctuatiezone' in de toekomst ten gevolge van klimaatverandering een extra stijging van de grondwaterstand.

Met de grondwatervisie streeft de gemeente Ede naar balans in haar stedelijke grondwatersystemen, waarbij enerzijds grondwateroverlast wordt voorkomen en anderzijds wordt gezorgd dat zo min mogelijk grondwater van hoge kwaliteit wordt afgevoerd.

#### **Huidige situatie**

De grondwaterstanden bevinden zich globaal 7 meter beneden maaiveld. De doorlatendheid van de ondiepe zandbodem is doormiddel van infiltratieproeven vastgesteld op minimaal 0,5 m/dag oplopend tot 5 m/dag, zodat infiltratie mogelijk is. De diepere ondergrond vanaf 4 meter beneden maaiveld heeft een homegenere doorlatendheid vanaf 4 m/dag. Binnen het plangebied is geen oppervlaktewater aanwezig.

#### **Toekomstige situatie**

In het plangebied wordt een gescheiden rioolstelsel aangelegd. Het afvalwater wordt ingezameld via een vrijverval vuilwater rioolstelsel dat uiteindelijk afstroomt naar het bestaande gemengde rioolstelsel van Ede aan de westzijde van het plangebied.

In het stedenbouwkundig plan is overeenkomstig het Veluwse karakter geen oppervlaktewater opgenomen. Vanwege het ontbreken van oppervlaktewater stelt de gemeente eisen aan de benodigde berging om wateroverlast te voorkomen. Deze eisen staan opgenomen in het hemelwaterbeleid. In dit kader eist de gemeente dat 40 mm neerslag in het plangebied kan worden geborgen ten opzichte van het aangesloten verharde oppervlak. Dit komt overeen met de hoeveelheid neerslag die statistisch eens per 10 jaar valt. Daarnaast dient rekening te worden gehouden met afvoer van onverhard hellend terrein van taluds. Bij het overige onverhard gebied dient afstroming naar verhard gebied te worden voorkomen.

Het hemelwater zal zoveel mogelijk lokaal worden geïnfiltreerd in de bodem. De berging vindt ondergronds plaats middels een infiltrerend hemelwaterstelsel en infiltratieputten. Met deze voorzieningen wordt aangesloten bij het hemelwaterstelsel van het hele ENKA-terrein.

In het plangebied worden geen particuliere infiltratievoorzieningen toegepast. Uit ervaring blijkt dat bij toepassing van kratjes in de achtertuin het infiltrerende hemelwater op de bestaande ondergrond blijft staan, waarop 1 meter leeflaag is aangebracht. Hierdoor ontstaat wateroverlast. In de hemelwatervoorzieningen wordt daarom het afstromend hemelwater van zowel particuliere als openbare verharding geborgen met een berging van 40 mm ten opzichte van het aangesloten verhard oppervlak.

Bij extreme neerslag zal water op de rijbaan blijven staan, doordat het water niet snel genoeg in de riolering kan komen of doordat de waterberging vol raakt (minder dan eens per 10 jaar). Voorkomen dient te worden dat dit water afstroomt naar het laagste punt in het plangebied, zich daar verzamelt en overlast veroorzaakt. Dit kan worden voorkomen door het toepassen van verkeersdrempels waardoor het water zo verspreid mogelijk blijft. Stromen deze over, dan dient er zorg voor gedragen te worden dat het water over de ontsluitingsweg afstroomt naar de Bennekomseweg. Het overtollige water stroomt vervolgens naar het gebied ten zuiden van het ENKA-terrein, waar het onder acceptabele omstandigheden blijft staan. De vloerpeilen van de woningen en gebouwen worden zo gekozen dat dit transport mogelijk is. Daartoe worden de vloerpeilen minimaal 0,30 m boven de kruin van de weg en de binnenterreinen gekozen.

#### **Uitlogende bouwmaterialen**

In relatie tot duurzaam waterbeheer moet bij de inrichting van het plangebied rekening worden gehouden met het gebruiken van niet-uitlogende materialen in de te realiseren gebouwen, verhardingen en terreininrichtingselementen. Het gebruik van uitlogende materialen zoals lood, koper en zink wordt dan ook afgeraden. Dit om te zorgen dat de kwaliteit van het regenwater dat geïnfiltreerd wordt in de bodem van voldoende kwaliteit is.

#### **Beheer en onderhoud**

Beheer en onderhoud stellen geen eisen aan het ruimtegebruik. De voorzieningen worden beheerd door de gemeente.

#### <span id="page-9-0"></span>*3.2.3. Gemeentelijke beleid verkeer*

#### **Gemeentelijk Verkeer en Vervoersplan**

De hoofdlijnen van het verkeers- en het vervoersbeleid binnen de gemeente Ede staan beschreven in het Gemeentelijk Verkeer en Vervoersplan van 2014 (GVVP). Het GVVP geeft de kaders aan waarbinnen:

- Ruimtelijke ontwikkelingen worden getoetst;
- Verkeersprojecten worden gedefinieerd en geprioriteerd;
- Verkeersbeleid in de dagelijkse praktijk wordt uitgevoerd.

In het GVVP 2014 is onder meer de wegencategorisering en de fietsstructuur vastgelegd. In de wegencategorisering worden voor dit bestemmingsplan gebiedsontsluitingswegen en

erftoegangswegen onderscheiden. In de fietsstructuur zijn de utilitaire en recreatieve fietsroutes aangewezen. Deze routes dienen te voldoen aan vier eisen van fietsvriendelijkheid, namelijk; directheid, veiligheid, comfort en samenhang.

#### **Parkeerbeleidsplan**

De gemeente Ede kent parkeerbeleid met eigen parkeernormering (Nota parkeernormering). Eén van de uitgangspunten van het parkeerbeleid is dat bij nieuw- en verbouwprojecten de eis gesteld wordt dat de hoeveelheid parkeerplaatsen die extra nodig is voor het betreffende project op eigen terrein wordt gerealiseerd. De openbare ruimte wordt dan niet belast met een toegenomen parkeerdruk.

Om te kunnen bepalen hoeveel parkeerplaatsen nodig zijn bij een nieuw- of verbouwproject (parkeernorm) vindt een toetsing plaats op grond van de genoemde parkeernormen in de vastgestelde Nota Parkeernormering.

#### <span id="page-10-0"></span>*3.3 Haalbaarheidsaspecten*

Omdat het voorliggende plan een uitwerking van het bestemmingsplan "ENKA-terrein" betreft, kan het onderzoek naar de haalbaarheid van het plan achterwege blijven en kan kortheidshalve verwezen worden naar het hoofdstuk 3 "Onderzoek" uit genoemd bestemmingsplan. Daar waar sinds de inwerkingtreding van het moederplan nieuwe onderzoeken zijn verricht, of onderzoeken zijn geactualiseerd worden deze wel in het onderstaande besproken. Het betreft de onderdelen 'geluid, luchtkwaliteit' en 'externe veiligheid'.

Voor het overige kan worden opgemerkt, dat zich geen nieuwe te onderzoeken haalbaarheidsaspecten met betrekking tot het voorliggende plan hebben voorgedaan, welke als relevant zouden moeten worden aangemerkt, in die zin, dat het onderzoek verder zou moeten worden uitgebreid en/of geactualiseerd.

#### <span id="page-10-1"></span>*3.3.1 Geluid*

#### **Wettelijk kader**

Sinds het eind van de jaren zeventig vormt de Wet geluidhinder (Wgh) een belangrijk juridisch kader voor het Nederlandse geluidsbeleid. Deze wet biedt onder andere geluidsgevoelige bestemmingen (zoals woningen) bescherming tegen geluidhinder van wegverkeerslawaai, spoorweglawaai en industrielawaai door middel van zonering. De Wgh is daarom sterk gelinkt aan de Wet ruimtelijke ordening (Wro) en de Wet algemene bepalingen omgevingsrecht (Wabo).

De systematiek van de zonering Wet geluidhinder houdt in dat langs verkeers- en spoorwegen en rond gezoneerde industrieterreinen een planologisch aandachtsgebied (de zone) ligt waarbinnen in een aantal situaties bescherming wordt geboden aan geluidsgevoelige bestemmingen. Deze bescherming geldt in de volgende situaties:

- indien middels een ruimtelijk besluit (bestemmingsplan/projectbesluit) de aanleg van een (spoor)weg of industrieterrein wordt mogelijk gemaakt;
- indien middels een ruimtelijk besluit (bestemmingsplan/projectbesluit) een geluidsgevoelige bestemming in de zone wordt mogelijk gemaakt;
- indien een reconstructie/wijziging aan een bestaande (spoor)weg (al dan niet in combinatie met een ruimtelijk besluit) wordt doorgevoerd.

In bovenstaande situaties geldt voor woningen in de zone van een verkeers- of spoorweg een beschermingsniveau van respectievelijk 48 en 55 decibel (dB). Dit is de wettelijke voorkeurswaarde. Door middel van een zogenaamde hogere waarde procedure kan het bevoegd gezag in bepaalde gevallen gemotiveerd afwijken van de voorkeurswaarde en een hogere geluidsbelasting (zogenaamde hogere waarde) toestaan. De maximale ontheffingswaarde bedraagt voor nieuwe woningen in stedelijk gebied in de zone van een bestaande weg of spoorweg respectievelijke 63 en 68 dB.

#### **Industrielawaai**

Op het ENKA-terrein worden geen bedrijfsmatige zoneringsplichtige activiteiten meer uitgevoerd. Het terrein is met de vaststelling van Bestemmingsplan ENKA-terrein gedezoneerd. De op het terrein aanwezige warmtekrachtkoppeling is inmiddels ontmanteld. Het aspect industrielawaai vormt derhalve geen belemmering voor de realisatie of wijziging van realisatie van woningen binnen deelgebied C4.

#### **Railverkeerslawaai**

Deelgebied C4 ligt op enkele honderden meters afstand tot de spoorlijn Utrecht-Arnhem. Dankzij deze grote afstand en de bebouwing ertussen voldoet de geluidsbelasting ter hoogte van deelgebieden C4 aan de voorkeurswaarde van 55 dB.

#### **Wegverkeerslawaai**

De deelgebieden zijn op ruime afstand van geluidgezoneerde wegen gelegen (zoals de Bennekomseweg). Gezien de afschermende werking van de bebouwing en de grote afstand tussen de woningen en de weg kan worden geconcludeerd dat ter plaatse van de woningen binnen de deelgebieden wordt voldaan aan de wettelijke voorkeurswaarde. Alle wegen in en rondom de deelgebied C4 zijn wegen met een wettelijke snelheid van 30 km/uur. Deze wegen hebben geen geluidzone. Het betreft wegen voor bestemmingsverkeer voor de omliggende woongebieden. Gelet op de beperkte verkeersintensiteit, wordt verwacht dat dit verkeer geen nadelig effect op de woon- en leefomgeving zal hebben.

#### **Conclusie**

Geconcludeerd wordt dat het aspect verkeerslawaai geen belemmering vormt voor het realiseren van deelgebied C4.

#### <span id="page-11-0"></span>*3.3.2 Luchtkwaliteit*

#### **Wettelijk kader**

Op 15 november 2007 is de zogenoemde Wet luchtkwaliteit, hoofdstuk 5 van de Wet milieubeheer (Wm), in werking getreden ter vervanging van het Besluit luchtkwaliteit 2005. In deze wet is gestreefd naar meer flexibiliteit als het gaat om de koppeling van luchtkwaliteitseisen en ruimtelijke ontwikkelingen. Deze flexibiliteit is met name terug te vinden in een verdeling in projecten die wel (IBM) of niet (NIBM) in betekenende mate bijdragen aan de luchtkwaliteit.

#### **Beschouwing deelgebieden C4**

De ontwikkelingen binnen de Veluwse Poort, waaronder ook het ENKA-terrein valt, zijn als IBMproject opgenomen in het Nationaal Samenwerkingsprogramma Luchtkwaliteit (NSL). In het NSL zijn alle IBM-projecten in Nederland opgenomen. Al deze projecten veroorzaken een verslechtering van de luchtkwaliteit. Ter compensatie zijn in het NSL nationale, regionale en lokale maatregelen afgesproken die deze verslechtering tegen moeten gaan. Daarnaast wordt in het NSL een aantal maatregelen getroffen om specifieke knelpunten op te lossen. Middels de jaarlijkse monitoring wordt de luchtkwaliteit in heel Nederland op leefniveau getoetst aan de grenswaarden. Indien nodig wordt middels maatregelen bijgestuurd om tijdig aan de normen te voldoen. De totale ontwikkelingen binnen de Veluwse Poort zijn opgenomen in dit NSL en worden dus op drie niveaus met maatregelen gecompenseerd.

Dit wil echter niet zeggen dat er lokaal geen effecten kunnen optreden. In het kader van de recente bestemmingsplanprocedure voor de Parklaan is het aspect luchtkwaliteit onderzocht. In dat onderzoek is zowel de ontwikkeling van de Parklaan als het ontwikkelingsgebied ten oosten van Ede meegenomen, waaronder het Enkaterrein. Daaruit bleek al dat er geen luchtkwaliteitsnormen overschreden zullen worden ten gevolge van de totale ontwikkeling. De luchtkwaliteit op de planlocatie voldoet eveneens aan de luchtkwaliteitsnormen.

#### **Conclusie**

Het project Veluwse Poort, inclusief het Enkaterrein, is als een IBM-project opgenomen in het NSL. In het NSL worden compenserende maatregelen genomen. De totale ontwikkeling voldoet aan de luchtkwaliteitsnormen. Doordat het project in het NSL is opgenomen kan een luchtkwaliteitsonderzoek ten behoeve van dit bestemmingsplan achterwege blijven. Luchtkwaliteit vormt derhalve geen belemmering voor de ontwikkelingen binnen Ede-Oost in zijn algemeenheid en het ENKA-terrein in het bijzonder.

#### <span id="page-12-0"></span>*3.3.3 Externe veiligheid*

#### **Inleiding**

Externe veiligheid gaat over het binnen aanvaardbare grenzen houden van risico's voor mens en milieu bij het gebruik, de opslag en het vervoer van gevaarlijke stoffen. Het gaat daarbij uitsluitend om de kans dat derden (omwonenden) dodelijk letsel oplopen door een calamiteit bij een bedrijf of door een ongeval bij het vervoer van gevaarlijke stoffen. Rond bedrijven en langs routes (of buisleidingentracés) waarover gevaarlijke stoffen worden vervoerd, zijn daarom invloedsgebieden ingesteld waarbinnen de risico's moeten worden onderzocht en getoetst voor toekomstige bebouwing. Deze risico's worden uitgedrukt in een plaatsgebonden risico (PR) en een groepsrisico (GR) en betreffen alleen de personen die niet deelnemen aan deze activiteiten.

Het PR is de kans per jaar dat een persoon op een bepaalde plaats overlijdt als rechtstreeks gevolg van een ongeval met gevaarlijke stoffen, indien hij onafgebroken en onbeschermd op die plaats zou verblijven. Het PR wordt weergegeven met risicocontouren rondom een inrichting of langs een vervoersas. Het GR drukt de kans per jaar uit dat een groep mensen van minimaal een bepaalde omvang overlijdt als rechtstreeks gevolg van een ongeval met gevaarlijke stoffen. Bij overschrijding van de oriëntatiewaarde voor het groepsrisico of een significante toename dient het bevoegd gezag het groepsrisico te betrekken bij de vaststelling van het ruimtelijk besluit. Voor deze groepsrisico verantwoording is de hoogte van het groepsrisico of de toename ervan onderdeel van de afweging. Daarnaast worden factoren meegenomen zoals mogelijke bronmaatregelen ter verlaging van het risico, eventuele alternatieven, de bestrijdbaarheid van het incident en de zelfredzaamheid van de personen in het invloedsgebied. Daarvoor wordt door het bevoegd gezag advies gevraagd aan de Veiligheids- en Gezondheidsregio Gelderland Midden (VGGM).

Ongevallen met gevaarlijke stoffen kunnen nader worden onderscheiden in ongevallen met betrekking tot:

- bedrijven;
- vervoer gevaarlijke stoffen door buisleidingen;
- vervoer gevaarlijke stoffen over weg, water of spoor.

#### **Wettelijk kader**

Het op 27 oktober 2004 in werking getreden Besluit externe veiligheid inrichtingen (Bevi) regelt hoe een gemeente of provincie moet omgaan met risico's voor mensen buiten een bedrijf als gevolg van de aanwezigheid van gevaarlijke stoffen in een bedrijf.

Met betrekking tot buisleidingen wordt het wettelijk kader gevormd door het Besluit externe veiligheid buisleidingen dat op 1 januari 2011 in werking is getreden.

De Circulaire risiconormering vervoer gevaarlijke stoffen schrijft voor hoe overheden dienen om te gaan met risico's als gevolg van transportassen zoals wegen en spoorwegen. Om meer afstemming te verkrijgen tussen transport van gevaarlijke stoffen, veiligheid en ruimtelijke ontwikkelingen is het Basisnet in ontwikkeling. Het Basisnet bevat een netwerk van alle relevante routes van gevaarlijke stoffen, zowel via het spoor als over de weg en het water. In het basisnet worden de maximale toelaatbare risico's langs die gevaarlijke routes in zones en tabellen vastgelegd. De resultaten van het basisnet zijn reeds verwerkt in de bestaande Circulaire. Per 1 januari 2014 treedt het Basisnet in werking met bijbehorende wet- en regelgeving.

Op 9 juli 2009 heeft de gemeenteraad van de gemeente Ede de beleidsvisie externe veiligheid vastgesteld. Hierin staat beschreven hoe de gemeente Ede om wil gaan met het aspect externe veiligheid en de verantwoording van het groepsrisico.

#### **Beschouwing deelgebieden C en D**

Onderstaande figuur geeft een overzicht van de planlocatie en de risicobronnen in de directe omgeving.

#### *Bedrijven*

Bij de inventarisatie van risicobronnen die in de omgeving van het plangebied aanwezig zijn, is gebruikt gemaakt van de risicokaart van de provincie Gelderland. Daaruit is gebleken dat zowel binnen als buiten het plangebied geen relevante risicovolle bedrijven aanwezig zijn. Het invloedsgebied van gasontvangststation De Sijsselt overlapt het plangebied niet en heeft derhalve geen relevante invloed op het deelgebied. De voorgenomen ontwikkelingen voorzien niet in de mogelijkheid om risicovolle bedrijven binnen het plangebied op te richten.

#### *Buisleidingen*

Binnen of in de omgeving van het deelgebied ligt een buisleiding ten behoeve van het vervoer van gevaarlijke stoffen (transportroutedeel N-568-10-KR-037). Het betreft een hoge druk aardgastransportleiding. De leiding wordt ter hoogte van het stationsgebied verlegd, zodat het gehele traject direct langs het spoor is gelegen (dit is nog niet verwerkt in de risicokaart). De leiding ligt buiten de deelgebieden, ten noorden van het spoor en op een zodanige afstand (groter dan de 1%-letaliteitsafstand) dat voldoende afstand in acht wordt genomen tot (beperkt) kwetsbare objecten.

#### *Weg, water en spoor*

Over de wegen binnen en nabij het deelgebied worden geen relevante hoeveelheden gevaarlijke stoffen vervoerd. Over het traject van de Bennekomseweg / Parklaan vindt nauwelijks of geen transport van gevaarlijke stoffen plaatsvinden. De werking van de Wvgs schrijft voor dat risicovol transport de bebouwde kom zoveel mogelijk dient te vermijden. Er zijn geen bestemmingen in de buurt van het traject die het transport van gevaarlijke stoffen veroorzaken. Alleen het tankstation aan de Klinkenbergerweg en de Parkweg veroorzaakt transport van benzine en diesel. Ter plaatse wordt geen LPG verkocht. Dit transport veroorzaakt een verwaarloosbaar laag risico. Onderzoek naar de externe veiligheidsrisico's vanwege transport op het traject is niet nodig. Ook vervoer van gevaarlijke stoffen per water is in de omgeving van het deelgebied niet aan de orde.

Met het van kracht worden van het Basisnet op 1 januari 2014 is het reguliere vervoer van gevaarlijke stoffen op het spoortraject Arnhem-Utrecht vervallen. Daarmee is eveneens het externe veiligheidsrisico vervallen.

#### **Conclusie**

De deelgebieden C en D zijn niet gelegen binnen een risicocontour van bedrijven, buisleidingen of transportroutes. Het aspect externe veiligheid vormt dan ook geen belemmeringen voor de voorgenomen ontwikkeling.

#### <span id="page-14-0"></span>*3.3.4 Milieuzonering*

#### **Toetsingskader**

De VNG-publicatie Bedrijven en milieuzonering (editie 2009) is een algemeen geaccepteerd hulpmiddel in de ruimtelijke ordening. In de publicatie wordt voor een aantal milieuaspecten per milieucategorie een indicatieve afstand aangegeven die aangehouden wordt voor beoordeling bij ruimtelijke ontwikkelingen. Deze afstanden zijn van belang wanneer in de directe nabijheid van bedrijvigheid gevoelige bestemmingen zoals woningen worden gerealiseerd en vice versa. Middels nader onderzoek kan eventueel gemotiveerd afgeweken worden van de richtafstand uit de VNG-publicatie.

#### **Beschouwing plangebied**

Het plangebied grenst aan de zuidzijde aan het bedrijfsperceel waar de sociale werkvoorziening van de Permar (SBI-code 32991, milieucategorie 2, maatgevende aspect: geluid) is gevestigd. De bedrijfsbestemming van dit perceel laat bedrijven toe uit categorie A en B van de functiemengingslijst. Dit komt overeen met bedrijven tot en met milieucategorie 2 met een bijbehorende richtafstand van 30 meter bij het gebiedstype rustige woonwijk.

Aangezien de wens bestaat om de woningen op minder dan 30 meter van de perceelsgrens van het bedrijfskavel te projecteren, is de daadwerkelijke bedrijfssituatie van de sociale werkvoorziening in kaart gebracht inclusief de bijbehorende geluidsniveaus. De resultaten van dit onderzoek staan beschreven in rapport 21520389.R01 Akoestisch onderzoek industrielawaai Permar (Horalaan, Ede) van 19 oktober 2015, opgesteld door SPAingenieurs. Voor het toetsingskader is aangesloten bij de systematiek uit bijlage 5 van de VNG-publicatie Bedrijven en milieuzonering. Aangezien het een rustige omgeving betreft wordt voor het langtijdgemiddeld beoordelingsniveau (LAr,LT) uitgegaan van 45 dB(A). Voor de maximale geluidsniveau (LAmax geluidspieken) wordt uitgegaan van 70 dB(A) aangezien alleen werkzaamheden in de dagperiode plaatsvinden.

Uit het onderzoek volgt dat door het realiseren van geluidsafscherming (wal-/schermcombinatie) met een hoogte van tenminste 3 meter boven het plaatselijk maaiveld en een lengte van ruim 200 meter langs de noordelijke perceelsgrens van het bedrijfsperceel, de woonbebouwing tot op 6 meter van de perceelgrens gerealiseerd kan worden. De realisatie van de geluidsafscherming en de aan te houden afstand van 6 meter zijn geborgd in de verbeelding en de regels van het uitwerkingsplan.

#### **Conclusie**

Door het realiseren van geluidsafscherming langs de noordelijk perceelsgrens van het bedrijfskavel van de Permar kan woonbebouwing worden toegestaan tot tenminste 6 meter van de perceelsgrens. Deze maatregelen (geluidsafscherming middels een wal-/scherm-combinatie en afstand houden) worden geborgd in de verbeelding en de regels van het uitwerkingsplan. Daarmee vormt het aspect milieuzonering geen verdere belemmering voor de vaststelling van het uitwerkingsplan, de realisatie van de woningen en de bedrijfsvoering van de Permar.

#### <span id="page-14-1"></span>*3.3.5 Verkeer en parkeren*

#### *Beleid/regelgeving*

Het ruimtelijk kader voor de doorwerking van verkeer en parkeren in gemeentelijke ruimtelijke plannen wordt bepaald door beleid op provinciaal en gemeentelijk niveau. Uitgangspunt voor nieuwe ontwikkelingen in Ede zijn de door de gemeenteraad vastgestelde Gemeentelijk Verkeers- en Vervoersplan 2016 (GVVP) en de nota Parkeernormering gemeente Ede 2016. Daarnaast wordt gekeken naar de verkeersgeneratie voor de toekomstige situatie. Dit op basis van de landelijke gegevens van de CROW (nationale kennisplatform voor infrastructuur, verkeer en openbare ruimte) welke zijn door vertaald naar de edese situatie. Bij een ruimtelijk besluit wordt beoordeeld of door de nieuwe ontwikkeling de verkeersveiligheid niet negatief wordt beïnvloed.

#### *Situatie plangebied C4-zuid*

Het deelgebied Enka C4-zuid ligt aan de oostzijde van het plangebied. Het betreft een ontwikkeling van circa 4 woningen. De woningen worden via de Viscoselaan en Akulaan op de gebiedsontsluitingswegen Bennekomseweg/Klinkenbergerweg.

De geplande woningen zijn groter dan 80 m² en wordt per woning voorzien in minimaal 1 parkeerplaats op eigen terrein. De overige benodigde parkeercapaciteit wordt in de openbaarheid binnen dit plangebied gerealiseerd. Ook dit deel van Enka valt binnen het vergunninghoudersgebied parkeren sector 10.

#### *Conclusie*

Het plan voor Enka C4-zuid is op basis van het uitgevoerde onderzoek uitvoerbaar.

## <span id="page-16-0"></span>**4. Wijze van bestemmen**

#### <span id="page-16-1"></span>*4.1 Wat is een uitwerkingsplan*

Een bestemmingsplan heeft een planperiode van 10 jaar. In het bestemmingsplan kunnen directe en indirecte bestemmingen worden opgenomen. Directe bestemmingen uit een bestemmingsplan kunnen bijvoorbeeld verkeers- en groenbestemmingen zijn. Indirecte bestemmingen zijn nader uit te werken bestemmingen, bijvoorbeeld 'Wonen - Uit te werken'. In een uitwerkingsplan worden de indirecte bestemmingen uitgewerkt tot directe bestemmingen die na inwerkingtreding van het uitwerkingsplan ook onderdeel gaan uitmaken van het bestemmingsplan. Een uitwerkingsplan vormt dus uiteindelijk een onderdeel van een bestemmingsplan.

Het bestemmingsplan is een belangrijk instrument voor het voeren van ruimtelijk beleid, maar het is zeker niet het enige instrument. Andere ruimtelijke wetten en regels zoals de Woningwet, de Monumentenwet 1988, de Algemeen Plaatselijke Verordening, de Wet Milieubeheer en de bouwverordening zijn ook belangrijk voor het uitoefenen van ruimtelijke beleid.

#### <span id="page-16-2"></span>*4.2 Bestemmingen en aanduidingen*

Op de verbeelding wordt aangegeven welke bestemming de gronden hebben. Dit gebeurt via een bestemmingsvlak. Voor het op de verbeelding aangegeven bestemmingsvlak gelden de gebruiksmogelijkheden zoals die in de bijhorende regels worden gegeven. Die toegekende gebruiksmogelijkheden kunnen op twee manieren nader worden ingevuld:

- 1. Via een dubbelbestemming.
Een dubbelbestemming is, zoals de naam al zegt, een bestemming die óók aan de gronden wordt toegekend. Voor gronden kunnen dus meerdere bestemmingen gelden. Er geldt altijd één 'enkel' bestemming (dat is dé bestemming) en soms geldt er een dubbelbestemming (soms zelfs meerdere). In de regels van de dubbelbestemming wordt omschreven wat er voor de onderliggende gronden geldt aan extra bepalingen in aanvulling, of ter beperking, van de mogelijkheden van de onderliggende bestemmingen. In voorliggend uitwerkingsplan komen geen dubbelbestemmingen voor.

- 2. Via een aanduiding.
Een aanduiding is een teken op de verbeelding dat betrekking heeft op een vlak op die kaart. Via een aanduiding wordt in de regels 'iets' geregeld. Dat 'iets' kan betrekking hebben op extra mogelijkheden of extra beperkingen voor het gebruik en/of de bebouwing en/of het aanleggen van werken. Aanduidingen kunnen voorkomen in een bestemmingsregel, in meerdere bestemmingsregels en kunnen ook eigen regels hebben. Een voorbeeld hiervan is de aanduiding van de maximale goothoogte en bouwhoogte.

#### <span id="page-16-3"></span>*4.3 Hoofdstukopbouw van de regels*

De regels zijn verdeeld over 4 hoofdstukken:

- 1. Inleidende regels.
In dit hoofdstuk worden begrippen verklaard die in de regels worden gebruikt (artikel 1). Dit gebeurt om een eenduidige uitleg en toepassing van de regels te waarborgen. Ook is bepaald de wijze waarop gemeten moet worden bij het toepassen van de regels (artikel 2).

- 2. Bestemmingsregels.
In dit tweede hoofdstuk zijn de bepalingen van de bestemmingen opgenomen. Dit gebeurt in alfabetische volgorde. Per bestemming is het toegestane gebruik geregeld en zijn bouwregels en, eventueel, ook een aanlegvergunningstelsel opgenomen. Als er dubbelbestemmingen zijn worden die ook in dit hoofdstuk opgenomen. Die komen, ook in alfabetische volgorde, achter de bestemmingsbepalingen. Ieder artikel kent een vaste opzet. Eerst wordt het toegestane gebruik geformuleerd in de bestemmingsomschrijving. Vervolgens zijn bouwregels opgenomen. Aansluitend volgen afwijkingsbevoegdheden met betrekking tot bouw- en/of gebruiksregels. Belangrijk om te vermelden is dat naast de bestemmingsbepalingen ook in andere artikelen relevante informatie staat die mede gelezen en

geïnterpreteerd moet worden. Alleen zo is een volledig beeld te verkrijgen van hetgeen is geregeld.

- 3. Algemene regels.
In dit hoofdstuk zijn bepalingen opgenomen met een algemeen karakter, die gelden voor het hele plan. Het is een antidubbeltelbepaling.

- 4. Slotregel.
In het laatste hoofdstuk is een slotregel opgenomen. Hoewel het hier in wezen ook lgemene regels betreft, zijn deze vanwege hun meer bijzondere karakter in een apart hoofdstuk opgenomen.

#### *Bijzonderheden in dit uitwerkingsplan*

Voorliggend uitwerkingsplan kent de bestemmingen 'Wonen', 'Tuin', 'Verkeer', 'Bos' en 'Groen'.

#### *Wonen*

De regels bij de bestemming 'Wonen' hebben betrekking op de woningen. Op de verbeelding is daarvoor een bouwvlak aangegeven. Woningen dienen te worden gebouwd binnen het bouwvlak en de maatvoering is opgenomen in de regels. Bij de woning mogen aan- en uitbouwen, bijgebouwen en overkappingen worden gerealiseerd eveneens binnen het bouwvlak.

#### *Tuin*

Deze bestemming betreft de gronden die in beginsel vrij van bebouwing dienen te blijven (vergunningvrije bouwwerken daargelaten).

#### *Verkeer*

Binnen de bestemming 'Verkeer' zijn onder meer toegestaan voorzieningen voor verkeer en verblijf, parkeervoorzieningen en groenvoorzieningen.

#### *Bos*

De bestemming 'Bos' is bedoeld voor groenvoorzieningen en houtopstanden met bijbehorende voorzieningen, zoals paden en speelvoorzieningen.

#### *Groen*

Binnen de bestemming 'Groen' zijn de volgende voorzieningen toegestaan:

- a groenvoorzieningen;
- b bermen en beplantingen;
- c speelvoorzieningen;
- d water en waterhuishoudkundige voorzieningen;
- e voorzieningen voor langzaamverkeer;
- f nutsvoorzieningen;
- g terreinafscheidingen en muren;
- h geluidswerende voorzieningen;
- i brandveiligheidsvoorzieningen en blusvoorzieningen.

## <span id="page-18-0"></span>**5. Procedure**

#### <span id="page-18-1"></span>*5.1 Zienswijzen*

Het ontwerpuitwerkingsplan heeft conform artikel 3.6 van de Wet ruimtelijke ordening van 9 november tot en met 20 december 2017 ter inzage gelegen. Tegen het ontwerpuitwerkingsplan zijn geen zienswijzen ingediend.

#### <span id="page-18-2"></span>*5.2 Overleg op grond van artikel 3.1.1 van het Besluit ruimtelijke ordening*

In het kader van artikel 3.1.1 Bro heeft de gemeente vooroverleg gevoerd met de Veiligheidsen Gezondheidsregio Gelderland Midden en met de Brandweer Gelderland Midden.

Overleg met de Provincie Gelderland, de VROM-Inspectie, Prorail Inframanagement en N.V. Nederlandse Gasunie en Waterschap Vallei en Eem (thans Vallei en Veluwe) kan achterwege blijven, omdat deze instanties zich reeds bij het bestemmingsplan voor het gehele ENKA-terrein over het onderhavige plangebied hebben uitgesproken.

Overleg met de Veiligheids- en Gezondheidsregio Gelderland Midden, is achterwege gelaten, omdat de VGGM reeds eerder heeft geadviseerd over nabij gelegen deelgebieden.

#### **Bereikbaarheid**

Voor wat betreft de bereikbaarheid dient voldaan te worden aan de voorwaarden zoals die zijn opgenomen in de handreiking Bluswatervoorziening en Bereikbaarheid (Brandweer Nederland, november 2012). Hierin staan eisen opgenomen ten aanzien van minimale afmetingen en bochtenstralen zodat hulpverleningsvoertuigen een object of calamiteit kunnen bereiken en adequate hulp kunnen verlenen.

#### **Bluswatervoorziening**

Voor wat betreft de bluswatervoorziening wordt verwezen naar het uitwerkingsplan "ENKA, Boswonen, deelgebied E". In het kader van dat uitwerkingsplan heeft de brandweer destijds gesteld dat ten behoeve van de spoorlijn een geboorde put in het plangebied gerealiseerd gaat worden die tevens beschikbaar is als secundaire bluswatervoorziening voor een geëscaleerde gebouwbrand binnen dat gebied. Voor de geboorde put is destijds een aanwijsgebied bepaald. Daarnaast is gesteld dat primaire bluswatervoorziening in de vorm van ondergrondse brandkranen op het drinkwaterleidingnet of andere blusvoorzieningen niet meer nodig zijn voor de woonfuncties binnen het plangebied. Voor overige gebouwen met bijvoorbeeld een onderwijs of bijeenkomstfunctie wordt een primaire blusvoorziening wel noodzakelijk geacht. In het betreffende deelgebied is uitsluitend een woonfunctie voorzien. In deze gebieden hoeft dan ook geen primaire bluswatervoorziening gerealiseerd te worden.

#### **Externe Veiligheid**

In het kader van Externe Veiligheid hebben wij getoetst of het plan op zich zelf een risicobron vormt voor de omgeving of dat er in de omgeving risicobronnen aanwezig zijn die van invloed zijn op het plan. Dit blijkt niet het geval. Ten aanzien van Externe Veiligheid zijn dan ook geen nadere voorwaarden van toepassing.

#### *Reactie gemeente*

De reactie van de VGGM wordt voor kennisgeving aangenomen.

## <span id="page-19-0"></span>**6. Handhaving**

#### <span id="page-19-1"></span>*6.1 Algemeen*

Het is van groot belang dat de gemeente toezicht houdt op de naleving van het planbeleid. Daarom dienen de planregels van het nieuwe uitwerkingsplan consistent te worden gehandhaafd.

Handhaving bestaat uit drie fasen:

- 1. Handhaving start bij het bieden van de noodzakelijke informatie.
- 2. Bij concrete overtredingen zal primair in overleg worden getracht om tot een oplossing te komen.
- 3. Als het minnelijk overleg niet tot het gewenste doel leidt, zal feitelijk optreden onontkoombaar zijn. De gemeente zal dan een keuze maken uit het opleggen van een dwangsom of het uitvoeren van bestuursdwang.

#### <span id="page-19-2"></span>*6.2 Handhavingsprocedure*

Handhaving vindt plaats aan de hand van controles. Deze vinden op verschillende manieren en momenten plaats:

- Nadat een bouwaanvraag bij de gemeente is ingediend, wordt de plaatselijke situatie gecontroleerd;
- via controle achteraf op verleende omgevingsvergunningen;
- via controles vanaf de openbare weg, luchtfoto's en aan de hand van klachten/meldingen van burgers.

Zodra een overtreding is geconstateerd, zal worden nagegaan of een oplossing (legalisatie) mogelijk is. Kan geen vergunning worden verleend (bijvoorbeeld de overtreding is in strijd met het bestemmingsplan of de welstandseisen) dan vindt een gesprek plaats tussen de overtreder en de gemeente. De bedoeling van dit gesprek is om gezamenlijk tot een oplossing te komen. Zonodig treedt de gemeente op en kan er een dwangsom of bestuursdwang worden toegepast.