*September 2019 Mei 2015*

*Vastgesteld*

# *Bestemmingsplan*

# *"Buitengebied Holten, herontwikkeling Jeurlinksweg 5"*

Plannaam: Buitengebied Holten, herontwikkeling Jeurlinksweg 5 IMRO-nummer: NL.IMRO.1742.BPB2018007-0401 Plantype: Bestemmingsplan Status: Vastgesteld Datum: September 2019

Ruimtelijke plannen en advies

**BJZ.nu**

**2**

# **TOELICHTING**

| HOOFDSTUK 1                                          | INLEIDING<br>5                                                                                                                                                 |    |
|------------------------------------------------------|----------------------------------------------------------------------------------------------------------------------------------------------------------------|----|
| 1.1<br>1.2<br>1.3<br>1.4<br>1.5                      | AANLEIDING 5<br>LIGGING VAN HET PLANGEBIED 5<br>DE BIJ HET PLAN BEHORENDE STUKKEN 6<br>HUIDIG PLANOLOGISCH REGIME 6<br>LEESWIJZER 8                            |    |
| HOOFDSTUK 2                                          | HUIDIGE SITUATIE<br>9                                                                                                                                          |    |
| HOOFDSTUK 3                                          | PLANBESCHRIJVING<br>11                                                                                                                                         |    |
| 3.1<br>3.2<br>3.4                                    | INLEIDING 11<br>GEWENSTE SITUATIE 11<br>VERKEER EN PARKEREN12                                                                                                  |    |
| HOOFDSTUK 4                                          | BELEIDSKADER<br>14                                                                                                                                             |    |
| 4.1<br>4.2<br>4.3                                    | RIJKSBELEID14<br>PROVINCIAAL BELEID15<br>GEMEENTELIJK BELEID 22                                                                                                |    |
| HOOFDSTUK 5                                          | MILIEU-<br>EN OMGEVINGSASPECTEN 26                                                                                                                             |    |
| 5.1<br>5.2<br>5.3<br>5.4<br>5.5<br>5.6<br>5.7<br>5.8 | GELUID 26<br>BODEMKWALITEIT 27<br>LUCHTKWALITEIT 28<br>EXTERNE VEILIGHEID 29<br>MILIEUZONERING 31<br>GEUR33<br>ECOLOGIE 34<br>ARCHEOLOGIE & CULTUURHISTORIE 37 |    |
| HOOFDSTUK 6                                          | WATERASPECTEN38                                                                                                                                                |    |
| 6.1<br>6.2                                           | VIGEREND BELEID38<br>WATERPARAGRAAF 39                                                                                                                         |    |
| HOOFDSTUK 7                                          | JURIDISCHE ASPECTEN EN PLANVERANTWOORDING                                                                                                                      | 42 |
| 7.1<br>7.2<br>7.3                                    | INLEIDING 42<br>OPZET VAN DE REGELS42<br>VERANTWOORDING VAN DE REGELS 44                                                                                       |    |
| HOOFDSTUK 8                                          | ECONOMISCHE UITVOERBAARHEID45                                                                                                                                  |    |
| HOOFDSTUK 9                                          | VOOROVERLEG,<br>INSPRAAK EN ZIENSWIJZEN 46                                                                                                                     |    |
| 9.1<br>9.2<br>9.3                                    | VOOROVERLEG46<br>INSPRAAK 46<br>ZIENSWIJZEN 46                                                                                                                 |    |
|                                                      | BIJLAGEN BIJ DE TOELICHTING47                                                                                                                                  |    |
| BIJLAGE 1<br>BIJLAGE 2<br>BIJLAGE 3                  | RUIMTELIJK KWALITEITSPLAN47<br>AKOESTISCH ONDERZOEK WEGVERKEERSLAWAAI 48<br>VERKENNEND BODEMONDERZOEK 49                                                       |    |

# <span id="page-4-1"></span><span id="page-4-0"></span>**HOOFDSTUK 1 INLEIDING**

## **1.1 Aanleiding**

Aan de Jeurlinksweg 5 te Holten bevindt zich een detailhandelslocatie ten behoeve van een tuinmaterialenhandel. De eigenaar is voornemens om de exploitatie van het bedrijf op deze locatie te beëindigen. De bebouwing en verharding op deze locatie heeft hiermee geen vervolgfunctie. Functioneel en ruimtelijk gezien is deze detailhandelslocatie on deze locatie niet wenselijk.

Initiatiefnemer is voornemens om op de locatie aan de Jeurlinksweg 5, door middel van de Kwaliteitsimpuls Groene Omgeving (KGO), om te vormen naar een woonperceel waar twee zijn toegestaan. Op 14 augustus 2018 heeft de gemeente Rijssen-Holten kenbaar gemaakt in principe medewerking te verlenen aan het voornemen.

Aan de Jeurlinksweg 7 (ten zuiden van de Jeurlinksweg 5) bevindt zich, conform het huidige beleid, een agrarische bedrijfsbestemming. Gezien de ligging van dit perceel ten opzichte van de locatie aan de Jeurlinksweg 5, vormt deze agrarische bestemming een belemmering voor het voornemen voor twee woningen aan de Jeurlinksweg 5. De eigenaar van het agrarische bedrijfsperceel is bereid mee te werken met het wijzigen van de agrarische bestemming naar een 'Wonen – vab' bestemming, omdat hij geen agrarische bedrijfsactiviteiten meer uitoefent.

Concreet behelst het voornemen:

- Het wijzigen van de bestemming 'Detailhandel' op het perceel Jeurlinksweg 5 te Holten naar 'Wonen' door middel van het KGO beleid, waarmee de bouw van twee woningen mogelijk wordt;
- Het wijzigen van de bestemming 'Agrarisch Agrarisch bedrijf' op het perceel Jeurlinksweg 7 te Holten naar 'Wonen -vab', om zodoende reguliere bewoning op het perceel mogelijk te maken.

De ontwikkeling brengt, door het wegnemen van een gebiedsvreemde functie in het buitengebied, door de sloop van bebouwing, sanering van ondienstige erfverharding en door een goede landschappelijke inpassing van de locaties, een aanzienlijke versterking van de ruimtelijke kwaliteit met zich mee.

De voorgenomen ontwikkeling is niet in overeenstemming met het geldende bestemmingsplan waardoor een bestemmingsplanherziening is vereist. Voorliggend bestemmingsplan voorziet in een adequaat juridischplanologisch kader voor beide locaties. In deze toelichting wordt aangetoond dat de in dit bestemmingsplan besloten ontwikkeling in overeenstemming is met 'een goede ruimtelijke ordening'.

## <span id="page-4-2"></span>**1.2 Ligging van het plangebied**

Het plangebied ligt in het buitengebied van de gemeente Rijssen-Holten en bestaat uit de percelen van de Jeurlinksweg 5 en 7. In afbeelding 1.1 is de ligging van het plangebied ten opzichte van de kern Holten en de directe omgeving weergegeven.

<span id="page-5-0"></span>*Afbeelding 1.1 Ligging van het plangebied ten opzichte van de kern Holten en de directe omgeving (Bron: ArcGIS)*

## **1.3 De bij het plan behorende stukken**

Het bestemmingsplan: "Buitengebied Holten, herontwikkeling Jeurlinksweg 5" bestaat uit de volgende stukken:

- verbeelding (tek.nr. IMRO-nummer: NL.IMRO.1742.BPB2018007-0401) en een renvooi;
- regels.

Op de verbeelding zijn de bestemmingen van de in het plan begrepen gronden weergegeven. In de regels zijn bepalingen opgenomen om de uitgangspunten van het plan zeker te stellen. Het plan gaat vergezeld van een toelichting. De toelichting geeft een duidelijk beeld van het bestemmingsplan en van de daaraan ten grondslag liggende gedachten, maar maakt geen deel uit van het juridisch bindende deel van het bestemmingsplan.

## <span id="page-5-1"></span>**1.4 Huidig planologisch regime**

#### **1.4.1 Algemeen**

Het plangebied ligt binnen de planbegrenzing van het bestemmingsplan "Buitengebied Rijssen-Holten" wat door de gemeenteraad op 1 november 2012 is vastgesteld. Tevens is het plangebied gelegen in de reclamenota "Reclamenota gemeente Rijssen-Holten" en het parapluplan "Parapluplan parkeernormen" welke op respectievelijk 5 februari 2015 en 18 oktober 2018 zijn vastgesteld. In afbeelding 1.2 is een uitsnede van het geldende bestemmingsplan weergegeven. Het plangebied is met de rode omlijning aangegeven.

*Afbeelding 1.2 Uitsnede geldend bestemmingsplan "Buitengebied Rijssen-Holten" (Bron: ruimtelijkeplannen.nl)*

#### **1.4.2 Beschrijving bestemmingen en aanduidingen**

Het plangebied is voorzien van de bestemmingen 'Detailhandel', 'Agrarisch met waarden – Landschap' en 'Agrarisch - Agrarisch bedrijf' en de gebiedsaanduiding 'reconstructiewetzone – verwevingsgebied'.

De locatie Jeurlinksweg 5 is voorzien van de bestemming 'Detailhandel'. Gronden met deze bestemming zijn bestemd voor detailhandel en de daarbij behorende gebouwen, bouwwerken, tuinen, erven en parkeervoorzieningen. Er is één bedrijfswoning toegestaan. De gronden ten westen van de bestemming 'Detailhandel' zijn voorzien van de bestemming 'Agrarisch met waarden – Landschap'. De voor Agrarisch met waarden - Landschap aangewezen gronden zijn bestemd voor de uitoefening van het agrarische bedrijf.

De locatie aan de Jeurlinksweg 7 is voorzien van de bestemming 'Agrarisch - Agrarisch bedrijf'. Gronden met deze bestemming zijn bestemd voor de uitoefening van het agrarische bedrijf met daarbij behorende gebouwen (niet zijnde rijhallen), bouwwerken, geen gebouw zijnde, voorzieningen, beplanting, waterhuishoudkundige voorzieningen, tuinen, erven, agrarische gronden en bedrijfswoningen. Per bestemmingsvlak is één agrarisch bedrijf toegestaan.

#### **1.4.3 Strijdigheid**

Het in gebruik nemen van beide percelen (Jeurlinksweg 5 en 7) als woonperceel voor reguliere woondoeleinden, is niet in overeenstemming met de ter plaatse geldende bestemmingen. Op beide percelen is bewoning enkel toegestaan, wanneer de woning ten dienste staat van het ter plaatse gevestigde (agrarische) bedrijf.

## <span id="page-7-0"></span>**1.5 Leeswijzer**

Na deze inleiding wordt in hoofdstuk 2 de huidige situatie in en om het plangebied beschreven.

Hoofdstuk 3 betreft de planbeschrijving.

In hoofdstuk 4 wordt ingegaan op het beleidskader. Hierin wordt het beleid van het Rijk, de provincie Overijssel en de gemeente Rijssen-Holten beschreven.

In hoofdstuk 5 passeren alle relevante milieu- en omgevingsthema's de revue.

Hoofdstuk 6 gaat in op de wateraspecten.

In de hoofdstukken 7 en 8 wordt respectievelijk ingegaan op de juridische aspecten/planverantwoording en de economische uitvoerbaarheid.

Hoofdstuk 9 gaat in op het vooroverleg en inspraak.

# <span id="page-8-0"></span>**HOOFDSTUK 2 HUIDIGE SITUATIE**

Het plangebied ligt circa op 1 kilometer afstand van het centrum van Holten. De functionele structuur van de omgeving bestaat uit een verscheidenheid van functies. Er komen horecafuncties, agrarische functies, en woonfuncties voor in de omgeving.

Het plangebied wordt aan de oostzijde begrensd door de Jeurlinksweg. De overige zijden worden begrensd door agrarische cultuurgronden.

De huidige situatie van het plangebied wordt weergegeven op de luchtfoto in afbeelding 2.1. In de afbeelding is in het rood de plangrens weergegeven.

*Afbeelding 2.1 Luchtfoto huidige situatie plangebied (Bron: Provincie Overijssel)*

De locatie aan de Jeurlinksweg 5 is ingericht als bedrijfslocatie ten behoeve van een tuinmaterialenhandel. Op het perceel staat een blokhut welke dienst doet als verkooppunt. Ook is een zaagloods/werkplaats/stalling aanwezig. De totale oppervlakte van de bebouwing bedraagt ca. 130 m². Het gehele terrein is omheind met hekwerken, geheel verhard met klinkers en is ontsloten op de Jeurlinksweg met één in- en uitrit.

De locatie aan de Jeurlinksweg 7 is ingericht als agrarische bedrijfsperceel. Op het perceel bevindt zich een bedrijfswoning met drie (aangebouwde) bedrijfsgebouwen met een oppervlak van circa 500 m². Ook dit perceel is met één in- en uitrit ontsloten op de Jeurlinksweg.

In afbeelding 2.2 is de huidige situatie op het perceel weergegeven. De bovenste twee afbeeldingen geven de huidige situatie van de Jeurlinksweg 5 weer, de onderste afbeelding van de Jeurlinksweg 7.

**Bestemmingsplan "Buitengebied Holten, herontwikkeling Jeurlinksweg 5"** Vastgesteld

*Afbeelding 2.2 Straatbeeldfoto's (Bron: Google Streetview)*

# <span id="page-10-1"></span><span id="page-10-0"></span>**HOOFDSTUK 3 PLANBESCHRIJVING**

## **3.1 Inleiding**

De voorgenomen ontwikkeling bestaat uit het herontwikkelen van het perceel Jeurlinksweg 5 naar twee woonpercelen. Daarnaast wordt de Jeurlinksweg 7 gewijzigd van 'Agrarisch – bedrijf' naar 'Wonen – vab'.

<span id="page-10-2"></span>Hierna wordt ingegaan op de gewenste situatie ter plaatse van het plangebied.

## **3.2 Gewenste situatie**

#### **3.2.1 Jeurlinksweg 5**

Aan de Jeurlinksweg 5 te Holten bevindt zich een detailhandelsfunctie ten behoeve van een tuinmaterialenhandel. De bedrijvigheid is een gebiedsvreemde functie. Functioneel en ruimtelijk gezien is de Jeurlinksweg, nabij de kern van Holten in de loop van de jaren een woonstraatje met her en der verspreide woningen en (voormalige) agrarische bedrijven geworden. Een aantal van deze agrarische bedrijven zijn niet meer inwerking en staan op de nominatie om met het nieuwe omgevingsplan een wonen-vab bestemming te krijgen.

Ruimtelijk gezien is de Jeurlinksweg 5 in Holten een uitermate geschikte locatie om middels KGO (Kwaliteitssimpuls Groene Omgeving) om te vormen naar en perceel waar 2 woningen zijn toegestaan (toevoegen van 1 woning, 1 bedrijfswoning is namelijk al bij recht toegestaan)

In het kader van deze herontwikkeling wordt op dit perceel alle bebouwing gesloopt, de erfverharding gesaneerd en de te realiseren woonpercelen landschappelijk ingepast. Door BURO JET is hiervoor een ruimtelijk kwaliteitsplan opgesteld. Het ruimtelijk kwaliteitsplan is opgenomen in bijlage 1. Hierin zijn alle uitgangspunten vanuit de initiatiefnemer en het geldende beleid opgenomen. Het erfinrichtingsplan is weergegeven in afbeelding 3.1 en wordt aansluitend toegelicht.

#### *Afbeelding 3.1 Erfinrichting Jeurlinksweg 5 (Bron: BURO JET)*

Het landschappelijke beeld van de omgeving laat een overgang zien tussen het bebouwde deel van de kern Holten en het landelijk gebied. Ter plaatse past lintbebouwing goed in het landschappelijk beeld, mits de gebiedseigen kenmerken worden gerespecteerd.

Door een brede strook aan de straatkant open te houden (minimaal 20 meter) krijgt het geheel een mooie verhouding in het landschap en wordt het beeld van een erf vergroot. De boomgaard benadrukt dit, evenals het clusteren van de woningen en bijgebouwen.

Rondom beide erven bevindt zich een bestaande houtwal. Deze houtwal is zichtbaar op zowel de historische kaart uit 1900 als uit 1940, en daarmee een belangrijke structuurdrager.

Voor het landschappelijk beeld is het belangrijk dat de woningen in vormgeving refereren aan streek en traditie, maar wel in een eigentijdse vormtaal.

Ondanks het feit dat het om twee aparte kavels gaat binnen een lintbebouwing geeft het clusteren van de bebouwing, evenals de boomgaard die doorloopt, een verbinding tussen de kavels. De opzet en gerichtheid van elk individueel erf wordt benadrukt door de woningen een slag te draaien ten opzicht van de weg (gericht op het achterliggende weiland in plaats van op de weg).

De auto's worden op eigen erf geparkeerd en wel zodanig dat ze zo veel mogelijk uit het zicht van de Jeurlinksweg staan, ten gunste van het straatbeeld. Dit kan door de auto's op het achtererf te plaatsen, in een garage of kapschuur of achter een haagje te plaatsen.

Op de erfgrens komt een struweelhaag tussen de beide bouwvlakken in. Deze geeft privacy, maar verbindt ook het geheel. Deze mag doorgetrokken worden tot aan de achtergrens van het kavel. Naar de voortuin kan een lage haag worden geplaatst, indien scheiding wordt gewenst. Schuttingen zijn niet gewenst in het landelijk beeld.

In verband met privacy en het afschermen van het zicht op de oprit naar de Deventerweg (N344) komt er (deels) een struweelhaag. Deze struweelhaag geeft natuur- als belevingswaarde en verhoogt de leefbaarheid en past daarom goed in het hedendaagse landschappelijke beeld.

Door het clusteren van de woningen ontstaat een rustiger landschappelijk beeld en komt er een goede verhouding tussen openheid en bebouwde erven.

#### **3.2.2 Jeurlinksweg 7**

Ter plaatse van de Jeurlinksweg 7 bevindt zich een gestopt agrarisch bedrijf, dezewordt feitelijk gebruikt voor wonen - vab. De eigenaar van het perceel is niet voornemens om weer een agrarisch bedrijf te gaan exploiteren, waardoor het wenselijk is om dit perceel conform het feitelijk gebruik te bestemmen. De ontwikkeling op deze locatie beperkt zich tot het wijzigen van de functie. Er wordt geen bebouwing gesloopt, of extra bebouwing toegestaan. Het erf en de aanwezige bebouwing zijn voldoende landschappelijk ingepast.

## <span id="page-11-0"></span>**3.4 Verkeer en parkeren**

#### **3.4.1 Uitgangspunten**

Bij het opstellen van bestemmingsplannen moet rekening worden gehouden met de parkeerbehoefte die ontstaat door een nieuwe ontwikkeling. Hiervoor kunnen berekeningen worden uitgevoerd op basis van de publicatie 'Toekomstbestendig parkeren, publicatie 381 (december 2018)' van het CROW.

Uitgaande van volgende uitgangspunten:

- Functie: wonen, koop, vrijstaand
- Verstedelijkingsgraad: weinig stedelijk / gemeente Rijssen-Holten (Bron: CBS Statline)
- Stedelijke zone: buitengebied
- Parkeerbehoefte (per woning): minimaal 2,0 en maximaal 2,8
- Verkeersgeneratie (per woning): minimaal 7,8 en maximaal 8,6

#### **3.4.2 Beoordeling**

Ter plaatse van het plangebied is per perceel sprake van ruim voldoende ruimte om drie auto's op eigen terrein te kunnen parkeren. Dit is weergegeven in afbeelding 3.1. Ten behoeve van de bereikbaarheid van de woningen wordt gebruik gemaakt van de bestaande in- en uitritten.

De voorgenomen ontwikkeling voorziet in het herbestemming van een detailhandelsfunctie en een agrarische bedrijfsperceel naar in totaal drie woningen. Aangezien er twee bedrijfsfuncties met bijbehorende verkeersbewegingen worden wegbestemd, wordt op voorhand opgemerkt dat in verhouding sprake zal zijn van een afname van het aantal verkeersbewegingen ter plaatse. De drie woningen in het plangebied hebben een gemiddelde verkeersaantrekkende werking van in totaal 26 verkeersbewegingen per (werk)dag. De Jeurlinksweg kan, gezien de aard van de weg, dit aantal verkeersbewegingen gemakkelijk verwerken.

Geconcludeerd wordt dat er vanuit verkeerskundig oogpunt geen bezwaren zijn tegen de in dit bestemmingsplan besloten ontwikkelingen.

## <span id="page-13-0"></span>**HOOFDSTUK 4 BELEIDSKADER**

Dit hoofdstuk beschrijft, voor zover van belang, het rijks-, provinciaal- en gemeentelijk beleid. Naast de belangrijkste algemene uitgangspunten worden de specifieke voor dit plangebied geldende uitgangspunten weergegeven.

## <span id="page-13-1"></span>**4.1 Rijksbeleid**

#### **4.1.1 Structuurvisie Infrastructuur en Ruimte**

#### *4.1.1.1 Algemeen*

De Structuurvisie Infrastructuur en Ruimte is op 13 maart 2012 vastgesteld. De Structuurvisie Infrastructuur en Ruimte (SVIR) geeft een totaalbeeld van het ruimtelijk- en mobiliteitsbeleid op rijksniveau en vervangt de Nota Ruimte, de Structuurvisie Randstad 2040, de Nota Mobiliteit, de MobiliteitsAanpak en de Structuurvisie voor de Snelwegomgeving. Tevens vervangt het een aantal ruimtelijke doelen en uitspraken in onder andere de Agenda Landschap en de Agenda Vitaal Platteland. Daarmee wordt de SVIR het kader voor thematische of gebiedsgerichte uitwerkingen van rijksbeleid met ruimtelijke consequenties.

#### *4.1.1.2 Rijksdoelen en regionale opgaven*

In de SVIR heeft het Rijk drie rijksdoelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijkeconomische structuur van Nederland;
- Het verbeteren, instandhouden en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

Voor de drie rijksdoelen worden de 13 onderwerpen van nationaal belang benoemd. Hiermee geeft het Rijk aan waarvoor het verantwoordelijk is en waarop het resultaten wil boeken. Buiten deze nationale belangen hebben decentrale overheden beleidsvrijheid.

De drie hoofddoelen van het ruimtelijk en mobiliteitsbeleid kennen nationale opgaven die regionaal neerslaan. Opgaven van nationaal belang in Oost-Nederland (de provincies Gelderland en Overijssel) zijn:

- Het waar nodig verbeteren van de internationale achterlandverbindingen (weg, spoor en vaarwegen) die door Oost Nederland lopen. Dit onder andere ten behoeve van de mainports Rotterdam en Schiphol;
- Het formuleren van een integrale strategie voor het totale rivierengebied van Maas en Rijntakken (Waal, Nederrijn, Lek en de IJssel, deelprogramma rivieren van het Deltaprogramma) en de IJsselvechtdelta (deelprogramma's zoetwater en rivieren) voor waterveiligheid in combinatie met bereikbaarheid, ruimtelijke kwaliteit, natuur, economische ontwikkeling en woningbouw;
- Het tot stand brengen en beschermen van de (herijkte) EHS, inclusief de Natura 2000 gebieden (zoals de Veluwe);
- Het robuust en compleet maken van het hoofdenergienetwerk (380 kV), onder andere door het aanwijzen van het tracé voor aansluiting op het Duitse hoogspanningsnet.

#### *4.1.1.3 Ladder voor duurzame verstedelijking*

In de SVIR is de ladder voor duurzame verstedelijking geïntroduceerd. Deze ladder is per 1 oktober 2012 als motiveringseis in het Besluit ruimtelijke ordening (artikel 3.1.6, lid 2) opgenomen. Op 1 juli 2017 is de Ladder in het Besluit ruimtelijke ordening gewijzigd. Aanleiding voor de wijziging waren de in de praktijk gesignaleerde

knelpunten bij de uitvoering van de Ladder en de wens om te komen tot een vereenvoudigd en geoptimaliseerd instrument.

Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Hierbij geldt een motiveringsvereiste voor het bevoegd gezag als nieuwe stedelijke ontwikkelingen planologisch mogelijk worden gemaakt.

Teneinde een ontwikkeling adequaat te kunnen toetsen aan de ladder is het noodzakelijk inzicht te geven in de begrippen 'bestaand stedelijk gebied' en 'stedelijke ontwikkeling'.

In de Bro zijn in artikel 1.1.1 definities opgenomen voor:

bestaand stedelijk gebied: 'bestaand stedenbouwkundig samenstel van bebouwing ten behoeve van wonen, dienstverlening, bedrijvigheid, detailhandel of horeca, alsmede de daarbij behorende openbare of sociaal culturele voorzieningen, stedelijk groen en infrastructuur'.

stedelijke ontwikkeling: ´ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen.´

## **4.1.2 Toetsing van het initiatief aan de uitgangspunten in het rijksbeleid**

De Structuurvisie Infrastructuur en Ruimte laat zich niet specifiek uit over dergelijke lokale ontwikkelingen. De voorgenomen ontwikkeling raakt geen rijksbelangen als opgenomen in de structuurvisie. Wat betreft de 'Ladder voor duurzame verstedelijking' wordt opgemerkt dat deze van toepassing is bij 'nieuwe stedelijke ontwikkelingen' (3.1.6 Bro). Er zijn inmiddels meerdere gerechtelijke uitspraken geweest over deze begripsdefinitie.

Uit Afdelingsjurisprudentie blijkt dat de vraag wanneer sprake is van een nieuwe stedelijke ontwikkeling in grote mate casuïstisch wordt beantwoord. Zo heeft de Afdeling uitgemaakt dat de bouw van 11 woningen niet als stedelijke ontwikkeling wordt gezien. De raad is van oordeel dat gelet op het aantal woningen dat het plan mogelijk maakt, het plan niet voorziet in een woningbouwlocatie of andere stedelijke ontwikkeling als bedoeld in artikel 1.1.1 eerste lid, aanhef en onder i van het Bro. Artikel 3.1.6, tweede lid, van het Bro is dan ook niet van toepassing (ABRvS 16 september 2015; ECLI:NL:RVS:2015:2921).

In voorliggend geval is de ladder voor duurzame verstedelijking dan ook niet van toepassing aangezien planologisch gezien sprake is van een toevoeging van één nieuwe woning en het herbestemmen van twee bedrijfswoningen naar een reguliere woningen (aan de Jeurlinksweg 5 is reeds een bedrijfswoning toegestaan). Geconcludeerd wordt dat er geen sprake is van strijd met het rijksbeleid.

## <span id="page-14-0"></span>**4.2 Provinciaal beleid**

Het provinciaal beleid is verwoord in tal van plannen. Het belangrijkste plan betreft de Omgevingsvisie Overijssel, welke is verankerd in de Omgevingsverordening.

#### **4.2.1 Omgevingsvisie Overijssel**

De Omgevingsvisie Overijssel is dé provinciale visie voor de fysieke leefomgeving van Overijssel. In 2017 is de Omgevingsvisie en –verordening 2017 vastgesteld. Duurzaamheid, ruimtelijke kwaliteit en sociale kwaliteit zijn de leidende principes of 'rode draden' bij alle initiatieven in de fysieke leefomgeving van de provincie Overijssel.

#### **4.2.2 Omgevingsverordening Overijssel**

De provincie beschikt over een palet aan instrumenten waarmee zij haar ambities realiseert. Het gaat er daarbij om steeds de meest optimale mix van instrumenten toe te passen, zodat effectief en efficiënt resultaat wordt geboekt voor alle ambities en doelstellingen van de Omgevingsvisie. De keuze voor inzet van deze instrumenten is bepaald aan de hand van een aantal criteria. In de Omgevingsvisie is bij elke beleidsambitie

een realisatieschema opgenomen waarin is aangegeven welke instrumenten de provincie zal inzetten om de verschillende onderwerpen van provinciaal belang te realiseren.

Eén van de instrumenten om het beleid uit de Omgevingsvisie te laten doorwerken is de Omgevingsverordening Overijssel. De Omgevingsverordening is het provinciaal juridisch instrument dat wordt ingezet voor die onderwerpen waarvoor de provincie eraan hecht dat de doorwerking van het beleid van de Omgevingsvisie juridisch geborgd is.

### **4.2.3 Uitvoeringsmodel Omgevingsvisie Overijssel**

De opgaven, kansen, beleidsambities en ruimtelijke kwaliteitsambities voor de provincie zijn in de Omgevingsvisie Overijssel geschetst in ontwikkelingsperspectieven voor de groene omgeving en stedelijke omgeving.

Om de ambities van de provincie waar te maken, bevat de Omgevingsvisie een uitvoeringsmodel. Dit model is gebaseerd op drie niveaus, te weten:

- 1. Of generieke beleidskeuzes;
- 2. Waar ontwikkelingsperspectieven;
- 3. Hoe gebiedskenmerken.

Deze begrippen worden hieronder nader toegelicht.

#### *4.2.3.1 Of – generieke beleidskeuzes*

Generieke beleidskeuzes zijn keuzes die bepalend zijn voor de vraag of ontwikkelingen nodig dan wel mogelijk zijn. In deze fase wordt beoordeeld of er sprake is van een maatschappelijke opgave. Of een initiatief mogelijk is, wordt onder andere bepaald door generieke beleidskeuzes van EU, Rijk of provincie. Denk aan beleidskeuzes om basiskwaliteiten als schoon drinkwater en droge voeten te garanderen. Andere generieke beleidskeuzes betreffen het voorkomen van overaanbod van bijvoorbeeld woningbouw- en kantoorlocaties.

Ook wordt in deze fase de zgn. Overijsselse ladder voor duurzame verstedelijking gehanteerd. Deze Overijsselse ladder geeft een nadere invulling aan de vraag hoe de behoefte moet worden bepaald, zowel in de stedelijke als in de groene omgeving, en op welke wijze de regionale afstemming vorm gegeven moet worden. Integraliteit, toekomstbestendigheid, concentratiebeleid, (boven)regionale afstemming en zuinig en zorgvuldig ruimtegebruik zijn beleidskeuzes die invulling geven aan de Overijsselse ladder voor duurzame verstedelijking.

Voor specifieke gebieden in Overijssel geldt dat niet alle initiatieven mogelijk zijn. Dit heeft te maken met zwaarwegende publieke belangen, Gebiedsspecifieke beleidskeuzes om de zwaarwegende publieke belangen te borgen, zijn: reservering voor waterveiligheid en beperking wateroverlast,

drinkwater/grondwaterbeschermingsgebieden, het Natuurnetwerk Nederland (NNN, voorheen Ecologische Hoofdstructuur (EHS)), de Nationale Landschappen en het provinciaal routenetwerk transport gevaarlijke stoffen.

#### *4.2.3.2 Waar – ontwikkelingsperspectieven*

Als uit de beoordeling in het kader van de generieke beleidskeuzes blijkt dat de voorgenomen ruimtelijke ontwikkeling aanvaardbaar is, vindt een toets plaats aan de ontwikkelingsperspectieven. In de Omgevingsvisie is een spectrum van zes ontwikkelperspectieven beschreven voor de groene en stedelijke omgeving. Met dit spectrum geeft de provincie ruimte voor het realiseren van de in de visie beschreven beleids- en kwaliteitsambities.

De ontwikkelperspectieven geven richting aan wat waar ontwikkeld zou kunnen worden. Daar waar generieke beleidskeuzes een geografische begrenzing hebben, zijn ze consistent doorvertaald in de ontwikkelingsperspectieven. De ontwikkelingsperspectieven zijn richtinggevend en bieden de nodige flexibiliteit voor de toekomst.

#### *4.2.3.3 Hoe – gebiedskenmerken*

Op basis van gebiedskenmerken in vier lagen (natuurlijke laag, laag van het agrarisch cultuurlandschap, stedelijke laag en laag van de beleving) gelden specifieke kwaliteitsvoorwaarden en –opgaven voor ruimtelijke ontwikkelingen. Het is de vraag 'hoe' een ontwikkeling invulling krijgt.

Aan de hand van de drie genoemde niveaus kan worden bezien of een ruimtelijke ontwikkeling mogelijk is en er behoefte aan is, waar het past in de ontwikkelingsvisie en hoe het uitgevoerd kan worden. Afbeelding 4.1 geeft dit schematisch weer.

*Afbeelding 4.1 Uitvoeringsmodel Omgevingsvisie Overijssel (Bron: Provincie Overijssel)*

### **4.2.4 Toetsing van het initiatief aan het Uitvoeringsmodel Omgevingsvisie Overijssel**

Indien het concrete initiatief wordt getoetst aan het Uitvoeringsmodel van de Omgevingsvisie Overijssel ontstaat globaal het volgende beeld.

#### *4.2.4.1 Of – generieke beleidskeuzes*

Ten aanzien van de generieke beleidskeuzes zijn de beleidskeuzes 'Zuinig en zorgvuldig ruimtegebruik', 'Ruimtelijke kwaliteit', 'Kwaliteitsimpuls Groene Omgeving', 'Realisatie van nieuwe woningen' van toepassing. De artikelen 2.1.3, 2.1.5, 2.1.6 en 2.2.2 uit de Omgevingsverordening Overijssel worden hierna beschreven en getoetst.

#### Artikel 2.1.3: Zuinig en zorgvuldig ruimtegebruik

Bestemmingsplannen voorzien uitsluitend in stedelijke ontwikkelingen die een extra ruimtebeslag door bouwen en verharden leggen op de groene omgeving wanneer aannemelijk is gemaakt:

- *dat er voor deze opgave in redelijkheid geen ruimte beschikbaar is binnen het bestaande bebouwd gebied en de ruimte binnen het bestaand bebouwd gebied ook niet geschikt te maken is door herstructurering en/of transformatie;*
- *dat mogelijkheden voor meervoudig ruimtegebruik binnen het bestaand bebouwd gebied optimaal zijn benut.*
#### *Toetsing van het initiatief aan artikel 2.1.3 van de Omgevingsverordening Overijssel*

De voorgenomen ontwikkeling gaat uit van de sloop van de opstallen en de sanering van de overtollige erfverharding ter plaatse van de Jeurlinksweg 5, waarbij in het kader van de KGO, twee woningen mogen worden gebouwd, omdat er al een bedrijfswoning mogelijk is, wordt er planologisch één woning toegevoegd. Doordat vrijwel het gehele perceel aan de Jeurlinksweg 5 reeds is verhard ten behoeve van een tuincentrum, is per saldo geen sprake van extra ruimtebeslag door bouwen en verharden op de groene omgeving, maar juist een afname.

Ter plaatse van de Jeurlinksweg 7 is enkel sprake van een functieverandering van de bestaande bebouwing. Hier is daarmee ook geen sprake van extra ruimtebeslag op de groen omgeving.

Samenvattend wordt geconcludeerd dat in voldoende mate rekening is gehouden met artikel 2.1.3 van de Omgevingsverordening Overijssel.

#### Artikel 2.1.5 lid 1: Ruimtelijke kwaliteit

*In de toelichting op bestemmingsplannen wordt onderbouwd dat de nieuwe ontwikkelingen die het bestemmingsplan mogelijk maakt, bijdragen aan het versterken van de ruimtelijke kwaliteit conform de geldende gebiedskenmerken.*

#### Artikel 2.1.6 lid 1: Kwaliteitsimpuls Groene Omgeving

*Bestemmingsplannen voor de Groene omgeving kunnen – met in achtneming van het bepaalde in artikel 2.1.3. en artikel 2.1.4 en het bepaalde in artikel 2.1.5 – voorzien in nieuwvestiging en grootschalige uitbreidingen van bestaande functies in de Groene omgeving, uitsluitend indien hier sociaaleconomische en/of maatschappelijke redenen voor zijn én er is aangetoond dat het verlies aan ecologisch en/of landschappelijk waarden in voldoende mate wordt gecompenseerd door investeringen ter versterking van ruimtelijke kwaliteit in de omgeving.*

#### *Toetsing van het initiatief aan artikel 2.1.5 lid 1 en 2.1.6 lid 1 van de Omgevingsverordening Overijssel*

Het voorliggende plan leidt tot een kwaliteitsimpuls in de groene omgeving van de gemeente Rijssen-Holten. Deze meerwaarde vertaalt zich in:

- sanering van een detailhandelsbedrijf dat niet in het buitengebied past;
- sanering van ondienstige erfverharding en voorzieningen;
- het bieden van een duurzame vervolgfunctie voor het erf van een gestopt agrarisch bedrijf;
- het versterken van de landschappelijke kwaliteit (zie ook paragraaf 3.2), door de bouwlocatie conform de gebiedskenmerken landschappelijk in te passen.

De investeringen in de ruimtelijke kwaliteit staan in verhouding met de geboden ontwikkelingsmogelijkheden.

#### Artikel 2.2.2 lid 1: Realisatie nieuwe woningen

*Bestemmingsplannen en omgevingsvergunningen voorzien uitsluitend in de mogelijkheid tot het realiseren van nieuwe woningen als de behoefte daaraan is aangetoond door middel van actueel onderzoek woningbouw.*

#### *Toetsing van het initiatief aan artikel 2.2.2 lid 1 van de Omgevingsverordening Overijssel*

In paragraaf 4.3 wordt de voorgenomen ontwikkeling onder andere getoetst aan het gemeentelijke woonbeleid. Hieruit blijkt dat er behoefte is naar woningen in het buitengebied en dat er in de gemeente nog voldoende capaciteit beschikbaar is voor woningbouwontwikkelingen in het buitengebied. Geconcludeerd wordt dat het voornemen in overeenstemming is met artikel 2.2.2 van de Omgevingsverordening Overijssel.

#### *4.2.4.2 Waar – ontwikkelingsperspectieven*

Op basis van de ontwikkelingsperspectievenkaart is het plangebied aangemerkt met het ontwikkelingsperspectief "Wonen en werken in het kleinschalige mixlandschap". In afbeelding 4.2 is een uitsnede van de ontwikkelingsperspectievenkaart behorende bij de Omgevingsvisie opgenomen.

#### *Afbeelding 4.2 Uitsnede* ontwikkelingsperspectievenkaart Omgevingsvisie Overijssel (Bron: Provincie Overijssel*)*

#### "Wonen en werken in het kleinschalige mixlandschap"

Het ontwikkelingsperspectief Wonen en werken in het kleinschalige mixlandschap richt zich op het in harmonie met elkaar ontwikkelen van de diverse functies in het buitengebied. Aan de ene kant melkveehouderij, akkerbouw en opwekking van hernieuwbare energie als belangrijke vormen van landgebruik. Aan de andere kant gebruik voor natuur, recreatie, wonen en andere bedrijvigheid.

#### *Toetsing van het initiatief aan de "Ontwikkelingsperspectieven"*

Het plangebied is gelegen in het mixlandschap. In dit landschap is wonen een passende functie. Uit hoofdstuk 5 blijkt dat er geen sprake is van het belemmeren van de bedrijfsvoering van omliggende (agrarische) bedrijven. Samenhangend daarmee wordt de locatie landschappelijk ingepast. Het voorgenomen plan past, gelet op de ruimtelijke kwaliteitsslag en het toestaan van een functie die als passend wordt aangemerkt, binnen het ontwikkelingsperspectief.

#### *4.2.4.3 Hoe – gebiedskenmerken*

Op basis van gebiedskenmerken in vier lagen (natuurlijke laag, laag van het agrarisch-cultuurlandschap, stedelijke laag en de laag van de beleving) gelden specifieke kwaliteitsvoorwaarden en -opgaven voor ruimtelijke ontwikkelingen. De "Stedelijke laag" en de "Laag van de beleving" wordt in dit geval buiten beschouwing gelaten, aangezien voor het plangebied geen specifieke eigenschappen vanuit deze lagen gelden.

#### 1. De "Natuurlijke laag"

Het plangebied is op de gebiedskenmerkenkaart van de "Natuurlijke laag" aangeduid met het gebiedstype 'Dekzandvlakte en ruggen'. De onderstaande afbeelding betreft een uitsnede van de gebiedskenmerkenkaart van de "Natuurlijke laag". Het plangebied is met de rode contour ingetekend.

*Afbeelding 4.3 Uitsnede 'Natuurlijke laag' (Bron: Provincie Overijssel)*

#### "Dekzandvlakte en ruggen"

De dekzandgronden beslaan een groot gedeelte van de oppervlakte van de provincie. Na de ijstijden bleef er in grote delen een reliëfrijk – door de wind gevormd – zandlandschap achter, dat gekenmerkt wordt door relatief grote verschillen tussen hoog/droog en laag/nat gebied.

Als ontwikkelingen plaats vinden, dan dragen deze bij aan het beter zichtbaar en beleefbaar maken van de hoogteverschillen en het watersysteem. Beiden zijn tevens uitgangspunt bij (her)inrichting. Bij ontwikkelingen is de (strekkings)richting van het landschap, gevormd door de afwisseling van beekdalen en ruggen, het uitgangspunt.

#### *Toetsing van het initiatief aan de "Natuurlijke laag"*

De locatie in het plangebied waar de nieuwe woningen zijn beoogd, zijn in de huidige situatie nagenoeg volledig verhard. Vorenstaande heeft geresulteerd dat de hoogteverschillen ter plaatse niet of nauwelijks meer waarneembaar zijn. Wel wordt aangesloten bij de strekkingsrichting van het omliggende landschap en vindt er een aanzienlijke vermindering van ontsierende bebouwing in het buitengebied plaats. Ook worden landschapsmaatregelen getroffen met streekeigen plantsoorten, waarmee wordt verwezen naar de oorspronkelijke "Natuurlijke laag". Geconcludeerd wordt dat de "Natuurlijke laag" geen belemmering vormt voor de in dit bestemmingsplan besloten ontwikkeling.

#### 2. De "Laag van het agrarische cultuurlandschap"

Het plangebied is op de gebiedskenmerkenkaart van de "Laag van het agrarisch cultuurlandschap" aangeduid met het gebiedstype 'Oude hoevenlandschap' en 'Maten en flierenlandschap'. De onderstaande afbeelding betreft een uitsnede van de gebiedskenmerkenkaart van de "Laag van het agrarische cultuurlandschap". Het plangebied is met de rode contour ingetekend.

*Afbeelding 4.4 Uitsnede 'Laag van agrarisch cultuurlandschap' (Bron: Provincie Overijssel)*

#### "Oude hoevenlandschap"

Het Oude Hoevenlandschap betreft een landschap met verspreide erven. Het werd ontwikkeld nadat de complexen met de grote essen 'bezet' waren en een volgende generatie boeren nieuwe ontwikkelingsruimte zocht. Die vonden ze bij kleine dekzandkopjes die individueel werden ontgonnen. Dit leidde tot een landschap dat dezelfde opbouw kent als het essenlandschap, alleen in een meer kleinschalige, meer individuele en jongere variant. Deze kleinere maat en schaal is tevens de reflectie van de natuurlijke ondergrond. Het landschap is contrastrijk met veel variatie op de korte afstand.

Als ontwikkelingen plaatsvinden in het oude hoevenlandschap, dan dragen deze bij aan behoud en accentuering van de dragende structuren (groenstructuur en routes) van het oude hoevenlandschap, en aan de samenhang en de karakteristieke verschillen tussen de landschapselementen.

#### *Toetsing van het initiatief aan de "Laag van het agrarisch cultuurlandschap"*

De landschapsmaatregelen zijn gericht op behoud en de ontwikkeling van de dragende groenstructuren en het verbeteren van de kleinschaligheid en de aanplant van erfbeplanting rondom de bebouwing. Voor een nadere toelichting op de landschappelijke inpassing wordt verwezen naar hoofdstuk 3 en het ruimtelijke kwaliteitsplan (bijlage 1). De ontwikkeling is in overeenstemming met de gebiedskenmerken van de 'Laag van het agrarisch cultuurlandschap'.

#### **4.2.5 Conclusie toetsing aan het provinciaal beleid**

Geconcludeerd wordt dat de in voorliggende bestemmingsplan besloten ruimtelijke ontwikkeling in overeenstemming is met het in de Omgevingsvisie Overijssel verwoorde en in de Omgevingsverordening verankerde provinciaal ruimtelijk beleid.

## <span id="page-21-0"></span>**4.3 Gemeentelijk beleid**

#### **4.3.1 Kadernota landelijk gebied**

#### *4.3.1.1 Algemeen*

De gemeenteraad heeft op 15 december 2011 de Kadernota landelijk gebied vastgesteld. Hierin worden ruimtelijke beleidskaders beschreven welke fungeren als toetsings- en afwegingskader voor ontwikkelingen in het landelijk gebied die niet in het bestemmingsplan geregeld zijn.

Op 4 juni 2015 is een beleidsmatige aanvulling op dit beleid vastgesteld (Ruimtelijke ontwikkelingen in het buitengebied Rijssen-Holten (een aanvulling op de Kadernota landelijk gebied). Onder andere KGO betreft een aanvulling op dit beleid.

#### *4.3.1.2 Streefbeeld tot 2030*

*'De gemeente Rijssen-Holten streeft naar een toekomstbestendig en leefbaar landelijk gebied, waarbij de ontwikkeling van bestaande en nieuwe functies een bijdrage levert aan het vergroten van de economische vitaliteit van het landelijk gebied. Deze ontwikkelingen gaan gepaard met een vergroting van de ruimtelijke kwaliteit en leggen geen onevenredig beslag op het milieu'.*

Uit het streefbeeld blijkt dat de gemeente de economische vitaliteit van het platteland als belangrijkste doel voor de komende jaren ziet. De vitaliteit van het landelijke gebied geeft het platteland immers bestaansrecht. Uit het streefbeeld blijkt dat de gemeente het streven naar een economisch vitaal platteland stoelt op twee ambities, namelijk het versterken van ruimtelijke kwaliteit en het verantwoord omgaan met het (natuurlijke) milieu. Door voor deze ambities te kiezen geeft de gemeente aan ontwikkelingen mogelijk te blijven maken in het landelijk gebied, zodat de toekomstbestendigheid en de vitaliteit van het landelijk gebied gewaarborgd blijven. Tegelijkertijd benadrukt de gemeente dat deze ontwikkelingen geen nadelige effecten (mogen) hebben op de schoonheid, de beleving en de natuurlijke kwaliteit van het landelijk gebied.

#### *4.3.1.3 Thema: 'Wonen'*

#### *Algemeen*

De gemeente Rijssen-Holten telt drie officiële kernen: de stad Rijssen en de dorpen Holten en Dijkerhoek. Naast de drie kernen zijn er vele gehuchten en buurtschappen. De meeste daarvan hebben hun oorsprong in de gemeente Holten. Daarbij gaat het om Espelo, Beuseberg, Neerdorp, Borkeld, Look, Holterberg, Holterbroek en Ligtenberg.

De bebouwing in het buitengebied wordt gekenmerkt door de aanwezigheid van verspreid liggende bebouwing aan kronkelende wegen. Rondom de buurtschappen Holterbroek en Borkeld is er sprake van een open landschap met een blokvormige verkaveling. De woningen en (agrarische) bedrijven liggen als blokken in het landschap. De bossen van de Holterberg en Rijsserberg zijn bijzondere woongebieden. De woningen staan in een groene, parkachtige omgeving. In het landelijk gebied is de havezate De Oosterhof gelegen.

#### *Trends*

Tegenwoordig willen veel mensen de drukte van alle dag ontvluchten en 'buiten wonen'. Ook het hobbymatig kunnen uitoefenen van agrarische activiteiten speelt daarbij een rol. Het aantal burgerwoningen in het buitengebied zal de komende jaren toenemen. Dit is niet het gevolg van nieuwbouw in het buitengebied, maar vooral het gevolg van het feit dat (voornamelijk de kleinere) agrarische bedrijven de bedrijfsvoering beëindigen en de bedrijfswoningen vervolgens als burgerwoning in gebruik nemen.

Wonen in het buitengebied biedt bij uitstek de mogelijkheden tot het hobbymatig uitoefenen van agrarische activiteiten. Van deze mogelijkheden wordt ook in het landelijk gebied van Rijssen-Holten gebruik gemaakt. Beleid als 'Rood voor Rood' en beleid over vrijkomende agrarische bebouwing (VAB) stimuleert de mogelijkheden om in het buitengebied te wonen. Het is te verwachten dat deze trend de komende jaren gaat doorzetten.

#### *4.3.1.4 KGO: een ontwikkelingsgerichte aanpak*

De provincie wil ontwikkelingen in de groene omgeving samen laten gaan met een impuls in kwaliteit. Daarom is de 'Kwaliteitsimpuls Groene omgeving' ontwikkeld als een eenduidige bundeling van diverse bestaande regelingen als Rood-voor-Rood, rood voor groen, vab's, landgoederen etc. Deze regelingen blijven daarin overigens wel herkenbaar. Er is een eenvoudige werkwijze ontwikkeld om principes van ontwikkelingsplanologie toepasbaar te maken voor sociaal-economische ontwikkelingen in de groene omgeving. De basis ligt in de principes van zuinig en zorgvuldig ruimtegebruik, de ontwikkelingsperspectieven en de 'Catalogus Gebiedskenmerken' (zie hiervoor Omgevingsvisie Overijssel). Op basis van gebiedskenmerken in vier lagen (natuurlijke laag, laag van het agrarisch-cultuurlandschap, stedelijke laag en lust- en leisurelaag) gelden specifieke kwaliteitsvoorwaarden en –opgaven voor ruimtelijke ontwikkelingen.

Ontwikkelingen in de groene omgeving worden als volgt benaderd: er wordt ruimte voor sociaal-economische ontwikkeling geboden als deze ontwikkeling vanuit zuinig en zorgvuldig ruimtegebruik verantwoord is en in het ontwikkelingsperspectief ter plekke past en volgens de 'Catalogus Gebiedskenmerken' wordt uitgevoerd. Aan de geboden ontwikkelruimte worden dus voorwaarden verbonden om ruimtelijke kwaliteit te handhaven dan wel in voorkomende gevallen de gewenste ruimtelijke kwaliteit te kunnen realiseren. Het gaat hierbij in alle gevallen om een goede ruimtelijke inpassing van de ontwikkeling. Op deze manier wordt aantasting van de omgevingskwaliteit en een verlies aan ecologisch en landschappelijk kapitaal als gevolg van de nieuwe ontwikkeling voorkomen dan wel in voldoende mate gecompenseerd. Een en ander moet nader worden onderbouwd in een bij het ruimtelijk plan behorende toelichting.

#### *4.3.1.5 Toetsing van het initiatief aan de 'Kadernota Landelijk gebied'*

In voorliggend geval worden door middel van de Kwaliteitsimpuls Groene Omgeving (KGO), twee woningen gerealiseerd en een bestaande agrarische bedrijfswoning wordt qua functie herbestemd tot een reguliere woning. Doordat ter plaatse van de Jeurlinksweg 5 reeds planologisch een bedrijfswoning is toegestaan, is er sprake van een toevoeging van één woning. Vorenstaande sluit aan op de toenemende vraag naar woningen in het buitengebied. De ontwikkeling zorgt voor een versterking van de ruimtelijke kwaliteit door de sloop van landschapsontsierende bebouwing, het op een verantwoordelijke landschappelijke wijze inpassen van het geheel in de omgeving en het leveren van aanvullende kwaliteitsprestaties. Omliggende (agrarische) bedrijven ondervinden geen hinder van de woningen. Hiervoor wordt verwezen naar hoofdstuk 5 waar nader wordt ingegaan op diverse milieu- en omgevingsaspecten. Gezien het voorgenoemde wordt gesteld dat het initiatief voldoet aan de kaders zoals opgenomen in de 'Kadernota Landelijk Gebied'.

#### **4.3.2 Gemeentelijk woonbeleid "Woonvisie 2017 t/m 2021 Rijssen-Holten" & "Nota Woningbouw 2017 t/m 2021 Rijssen-Holten"**

#### *4.3.2.1 Algemeen*

De gemeenteraad van Rijssen-Holten heeft op 20 april 2017 de "Woonvisie 2017 t/m 2021 Rijssen Holten" en de "Nota Woningbouw 2017-2021" vastgesteld. In de Woonvisie 2017 t/m 2021 en de Nota Woningbouw 2017 t/m 2021 is het beleid op het gebied van woningbouw in de gemeente Rijssen-Holten beschreven. Het gaat onder andere over het woningbouwprogramma, huisvesting van specifieke doelgroepen, wonen met zorg en ouderenhuisvesting. Maar ook leefbaarheid, duurzaamheid en de kwaliteit van de bestaande woningvoorraad komen aan de orde.

De woonvisie vormt de basis voor het maken van prestatieafspraken tussen gemeente en corporaties. In de "Nota Woningbouw 2017 t/m 2021" wordt vooral ingegaan op de situatie in de woningmarkt. Verder staat hierin een onderbouwing van het kwantitatieve en kwalitatieve woningbouwprogramma in de kernen Rijssen en Holten. De nota is opgesteld voor de periode 2017 t/m 2021 met een doorkijk naar 2022 t/m 2026.

#### *4.3.2.2 Kwantitatief woningbouwprogramma*

In Holten wordt uitgegaan van een vast woningbouwprogramma voor de periode 2017 t/m 2026 van circa 385 woningen, gebaseerd op het uitgangspunt dat de bestaande harde plannen volgens planning worden afgerond (215) en daarnaast extra woningen (170) zijn opgenomen voor de realisering van de plannen ten behoeve de lokale behoefte aan appartementen, buitengebied, Dijkerhoek en de knelpuntenpot.

### *4.3.2.3 Toetsing van het initiatief aan het gemeentelijk woonbeleid*

Voorliggend bestemmingsplan ziet toe op de realisatie van twee nieuwe woningen en de functiewijziging van een bedrijfswoning naar een reguliere woning in het buitengebied van Rijssen-Holten. Aangezien aan de Jeurlinksweg 5 reeds een bedrijfswoning is toegestaan, is in feite sprake van de toevoeging van één woning. In de woonvisie zijn 170 woningen gereserveerd voor onder andere woningbouw in het buitengebied. Er is kwantitatief gezien dus sprake van ruim voldoende ruimte voor de in dit bestemmingsplan opgenomen woningen.

Geconcludeerd wordt dat de voorgenomen ontwikkeling in overeenstemming is met het gemeentelijke woonbeleid.

#### **4.3.2 Landschapsontwikkelingsplan**

#### *4.3.2.1 Algemeen*

De gemeente Rijssen-Holten heeft een landschapsontwikkelingsplan (LOP) vastgesteld (december 2007), waarin de het landschap van de gemeente en de omgeving wordt beschreven. Dit LOP bestaat uit een viertal onderzoeksdelen, welke zijn ondergebracht in een drietal rapportages. Eén daarvan, de landschapsontwikkelingsvisie, is de schakel tussen gebiedsbeschrijving en uitvoering. Vanuit de kaders van het streekplan en de reconstructiezonering zijn een aantal hoofdkeuzes opgebouwd. De keuzes en visies op hoofdlijnen zijn vertaald naar specifieke deelgebieden. Het plangebied ligt in deelgebied 'Westflank Holterberg'. In afbeelding 4.5 is een uitsnede van de deelgebieden van het LOP opgenomen waarin het plangebied met de rode cirkel is aangegeven.

*Afbeelding 4.5 Verschillende deelgebieden LOP (Bron: gemeente Rijssen-Holten)*

#### *4.3.2.2 Deelgebied 2: Westflank Holterberg*

Centrale aandachtspunten voor dit deelgebied zijn behoud en versterking van het kleinschalige landschap in combinatie met behoud van grondgebonden landbouw, en passende en/of kleinschalige vormen van recreatie.

Opgaven voor deelgebied Westflank Holterberg zijn:

- behoud en versterking van het kleinschalige landschap, als inspiratie-bron voor landschapsherstel en ontwikkeling;
- doorontwikkeling van de grondgebonden landbouw, eventueel in samenhang met kleinschalige vormen van recreatie;
- behoud en versterken van de zichtrelatie met de Holterberg;
- versterken van de betekenis van het landgoed en bos (zowel ten aanzien van natuur, recreatie, landschap en economische functies) in relatie tot de directe omgeving en de Holterberg;
- behoud van historische boerderijen en erven;
- behoud van onverharde wegen.

## *4.3.2.3 Toetsing van het initiatief aan het 'Landschapsontwikkelingsplan'*

De uitgangspunten zoals verwoord in het LOP, behorende bij deelgebied 2, zijn als uitgangspunt genomen bij het opstellen van het ruimtelijk kwaliteitsplan. Op deze manier ontstaat een ruimtelijke ontwikkeling die op een landschappelijk verantwoorde manier wordt ingepast in het landschap en aansluit bij de gebiedskenmerken behorend bij het landschap. Hierdoor wordt de ruimtelijke kwaliteit ter plaatse versterkt en het initiatief wordt in overeenstemming geacht met het landschapsontwikkelingsplan.

#### **4.3.3 Conclusie toetsing aan het gemeentelijk beleid**

Geconcludeerd wordt dat de in dit bestemmingsplan besloten ontwikkeling in overeenstemming is met het gemeentelijk beleid. Het voornemen draagt bij aan de sociaal-economische vitaliteit van het landelijk gebied, alsmede het versterken van de ruimtelijke kwaliteit door te investeren in het landschap.

# <span id="page-25-0"></span>**HOOFDSTUK 5 MILIEU- EN OMGEVINGSASPECTEN**

Op grond van artikel 3.1.6 van het Besluit ruimtelijke ordening moet in de toelichting op het bestemmingsplan een beschrijving worden opgenomen van de wijze waarop de milieukwaliteitseisen bij het plan zijn betrokken. Daarbij moet rekening gehouden worden met de geldende wet- en regelgeving en met de vastgestelde (boven)gemeentelijke beleidskaders. Bovendien is een bestemmingsplan vaak een belangrijk middel voor afstemming tussen de milieuaspecten en ruimtelijke ordening.

In dit hoofdstuk worden de resultaten van het onderzoek naar de milieukundige uitvoerbaarheid beschreven. Het betreft de thema's geluid, bodem, luchtkwaliteit, externe veiligheid, milieuzonering, geur, ecologie en archeologie & cultuurhistorie.

Opgemerkt wordt dat de planologische wijziging voor de Jeurlinksweg 7 uitsluitend het wegnemen van de agrarische bedrijfsmogelijkheden en het herbestemmen van een bestaande bedrijfswoning naar een reguliere woning betreft. Uitsluitend daar waar relevant wordt op deze locatie ingegaan.

## <span id="page-25-1"></span>**5.1 Geluid**

#### **5.1.1 Wettelijk kader**

De Wet geluidhinder (Wgh) bevat geluidnormen en richtlijnen over de toelaatbaarheid van geluidniveaus als gevolg van rail- en wegverkeerslawaai en industrielawaai. De Wgh geeft aan dat een akoestisch onderzoek moet worden uitgevoerd bij het voorbereiden van de vaststelling van een bestemmingsplan of het nemen van een omgevingsvergunning indien het plan een geluidgevoelig object mogelijk maakt binnen een geluidszone van een bestaande geluidsbron of indien het plan een nieuwe geluidsbron mogelijk maakt. Het akoestisch onderzoek moet uitwijzen of de wettelijke voorkeurswaarde bij geluidgevoelige objecten wordt overschreden en zo ja, welke maatregelen nodig zijn om aan de voorkeurswaarde te voldoen.

#### **5.1.2 Situatie plangebied**

Het plan voorziet in de realisatie van nieuwe geluidgevoelige objecten, namelijk de woningen aan de Jeurlinksweg 5. In artikel 76 van de Wgh is bepaald dat de geluidsbelasting van een aanwezige weg op bestaande woningen niet getoetst hoeft te worden aan de grenswaarden. Hieronder valt de bestaande woning aan de Jeurlinksweg 7.

#### *5.1.2.1 Wegverkeerslawaai*

In artikel 74 van de Wgh is aangegeven dat wegen aan weerszijden van de weg een wettelijke geluidszone hebben waarvan de grootte is opgenomen in onderstaande tabel.

Wettelijke geluidszones van wegen:

| Aantal rijstroken    | Stedelijk gebied | Buitenstedelijk gebied |
|----------------------|------------------|------------------------|
| 1 of 2 rijstroken    | 200 m            | 250 m                  |
| 3 of 4 rijstroken    | 350 m            | 400 m                  |
| 5 of meer rijstroken | 350 m            | 600 m                  |

De hiervoor genoemde zones gelden niet voor:

- wegen die zijn aangeduid als woonerf (art 74.2);
- wegen waarvoor een maximumsnelheid van 30 km/uur geldt (art 74.2).

De geplande woningen liggen in "buitenstedelijk gebied" binnen de wettelijk vastgestelde geluidszones, als bedoeld in art. 74 van de Wet geluidhinder van de Deventerweg, de N332, de N344 en de bijbehorende afrit. De Jeurlinksweg betreft een 30 km/uur weg, waarvoor geen wettelijke geluidszones gelden. In het kader van een goede ruimtelijke ordening, is de Jeurlinksweg wel meegenomen in het akoestisch onderzoek.

Door BJZ.nu is, ten aanzien van de beoogde woningen, een akoestisch onderzoek uitgevoerd. Het volledige onderzoeksrapport is opgenomen in bijlage 2 bij deze toelichting.

Uit het onderzoek blijkt dat de geluidsbelasting ten gevolge van wegverkeerslawaai van de Jeurlinksweg, de Deventerweg, de N332, de N344 en de afrit Deventerweg ter plaatse van de twee te realiseren woningen hoogstens 38 dB bedraagt. Er is daarmee ter plaatse sprake van een aanvaardbaar woon- en leefklimaat wat betreft het aspect wegverkeerslawaai.

#### *5.1.2.2 Industrielawaai*

In de omgeving van het plangebied is geen gezoneerd bedrijventerrein, zoals bedoeld in de Wet geluidhinder, aanwezig. Het aspect industrielawaai is niet van toepassing. Wat betreft de invloed van individuele bedrijven op de nieuwe woning wordt verwezen naar paragraaf 5.5 (milieuzonering).

#### *5.1.2.3 Railverkeerslawaai*

Railverkeerslawaai wordt in dit geval buiten beschouwing gelaten omdat de dichtstbijzijnde spoorlijn op ruime afstand van het plangebied is gelegen.

#### **5.1.3 Conclusie**

<span id="page-26-0"></span>De Wet geluidhinder vormt geen belemmering voor de uitvoerbaarheid van voorliggend plan.

## **5.2 Bodemkwaliteit**

#### **5.2.1 Algemeen**

Bij de vaststelling van een bestemmingsplan dient te worden bepaald of de aanwezige bodemkwaliteit past bij het toekomstige gebruik van die bodem en of deze aspecten optimaal op elkaar kunnen worden afgestemd. Om hierin inzicht te krijgen, dient doorgaans een bodemonderzoek te worden verricht conform de richtlijnen NEN 5740.

Door Sigma Bouw & Milieu is een verkennend bodemonderzoek uitgevoerd ter plaatse van de gewenste woningen. De resultaten van het verkennend onderzoek worden hierna behandeld. Voor het rapportage van het verkennend onderzoek wordt verwezen naar bijlage 3 bij deze toelichting.

#### **5.2.2 Onderzoeksresultaten verkennend bodemonderzoek**

#### **Grond**

Het perceel H 1461 is verhard met een laag gebroken puin (>50% bodemvreemd materiaal). Volgens informatie van de eigenaar is dit puinmateriaal ca. 10 jaar gelegen opgebracht en is dit gebroken puin afkomstig van een puinbreker.

#### **Bovengrond (0.0-0.5 m-mv)**

Bovengrondmengmonster MM1 (boring 1+2+4+5) bevat geen van de onderzochte stoffen verhoogd ten opzichte van de achtergrondwaarde en/of detectiewaarde.

Bovengrondmengmonster MM2 (boring 7+8+9+12) bevat geen van de onderzochte stoffen verhoogd ten opzichte van de achtergrondwaarde en/of detectiewaarde.

Bovengrondmengmonster MM3 (boring 3+10+13+14) bevat geen van de onderzochte stoffen verhoogd ten opzichte van de achtergrondwaarde en/of detectiewaarde.

#### **Ondergrond (0.6-2.0 m-mv)**

Ondergrondmengmonster MM4 (boring 1+2+3) bevat geen van de onderzochte stoffen verhoogd ten opzichte van de achtergrondwaarde en/of detectiewaarde.

#### **Grondwater**

#### **Peilbuis 1 (3.05-4.05 m-mv)**

Het grondwater ter plaatse van peilbuis 1 bevat een verhoogd gehalte barium (zware metalen) ten opzichte van de streefwaarde.

Het verhoogd gemeten gehalte barium (zware metalen) in het grondwater ter plaatse van peilbuis 1 overschrijdt de tussenwaarde (indicatie voor nader onderzoek) en de bodemindex-waarde (>0.5) niet en geeft daardoor uit milieuhygiënische overweging geen aanleiding tot het instellen van aanvullend onderzoek.

#### **5.2.3 Conclusie**

Op basis van de onderzoeksresultaten zijn er, vanuit milieuhygiënische overwegingen in relatie tot de bodemkwaliteit, geen belemmeringen ten aanzien van de geplande ontwikkeling (wonen met tuin).

## <span id="page-27-0"></span>**5.3 Luchtkwaliteit**

#### **5.3.1 Beoordelingskader**

Om een goede luchtkwaliteit in Europa te garanderen heeft de Europese unie een viertal kaderrichtlijnen opgesteld. De hiervan afgeleide Nederlandse wetgeving is vastgelegd in hoofdstuk 5, titel 2 van de Wet milieubeheer. Deze wetgeving staat ook bekend als de Wet luchtkwaliteit.

In de Wet luchtkwaliteit staan ondermeer de grenswaarden voor de verschillende luchtverontreinigende stoffen. Onderdeel van de Wet luchtkwaliteit zijn de volgende Besluiten en Regelingen:

- Besluit en de Regeling niet in betekenende mate bijdragen (luchtkwaliteitseisen);
- Besluit gevoelige bestemmingen (luchtkwaliteitseisen);

#### *5.3.1.1 Besluit en de Regeling niet in betekenende mate bijdragen*

Het Besluit niet in betekenende mate bijdragen (NIBM) staat bouwprojecten toe wanneer de bijdrage aan de luchtkwaliteit van het desbetreffende project niet in betekenende mate is. Het begrip "niet in betekenende mate" is gedefinieerd als 3% van de grenswaarden uit de Wet milieubeheer. Het gaat hierbij uitsluitend om stikstofdioxide (NO2) en fijn stof (PM10). Toetsing aan andere luchtverontreinigende stoffen uit de Wet luchtkwaliteit vindt niet plaats.

In de Regeling NIBM is een lijst met categorieën van gevallen (inrichtingen, kantoor- en woningbouwlocaties) opgenomen die niet in betekenende mate bijdragen aan de luchtverontreiniging. Enkele voorbeelden zijn:

- woningen: 1.500 met een enkele ontsluitingsweg;
- woningen: 3.000 met twee ontsluitingswegen;
- kantoren: 100.000 m2 bruto vloeroppervlak met een enkele ontsluitingsweg.

Als een ruimtelijke ontwikkeling niet genoemd staat in de Regeling NIBM kan deze nog steeds niet in betekenende mate bijdragen. De bijdrage aan NO2 en PM10 moet dan minder zijn dan 3% van de grenswaarden.

#### *5.3.1.2 Besluit gevoelige bestemmingen*

Dit besluit is opgesteld om mensen die extra gevoelig zijn voor een matige luchtkwaliteit aanvullend te beschermen. Deze 'gevoelige bestemmingen' zijn scholen, kinderdagverblijven en verzorgings-, verpleeg- en bejaardentehuizen. Woningen en ziekenhuizen/ klinieken zijn geen gevoelige bestemmingen.

De grootste bron van luchtverontreiniging in Nederland is het wegverkeer. Het Besluit legt aan weerszijden van rijkswegen en provinciale wegen zones vast. Bij rijkswegen is deze zone 300 meter, bij provinciale wegen 50 meter. Bij realisatie van 'gevoelige bestemmingen' binnen deze zones is toetsing aan de grenswaarden die genoemd zijn in de Wet luchtkwaliteit nodig.

#### **5.3.2 Situatie plangebied**

In paragraaf 5.3.1.1 zijn voorbeelden van de lijst met categorieën van gevallen opgenomen, die niet in betekenende mate bijdragen aan de luchtverontreiniging. Gelet op de aard en omvang van dit project in vergelijking met de voorgenoemde categorieën, kan worden aangenomen dat voorliggend project 'niet in betekenende mate bijdraagt' aan de luchtverontreiniging. Tevens wordt opgemerkt dat de functie niet wordt aangemerkt als een gevoelige bestemming in het kader van het Besluit gevoelige bestemmingen.

## **5.3.3 Conclusie**

<span id="page-28-0"></span>Het aspect luchtkwaliteit vormt geen belemmering voor de uitvoerbaarheid van dit plan.

## **5.4 Externe veiligheid**

#### **5.4.1 Algemeen**

Externe veiligheid is een beleidsveld dat is gericht op het beheersen van risico's die ontstaan voor de omgeving bij de productie, de opslag, de verlading, het gebruik en het transport van gevaarlijke stoffen. Bij nieuwe ontwikkelingen moet worden voldaan aan strikte risicogrenzen. Een en ander brengt met zich mee dat nieuwe ruimtelijke ontwikkelingen moeten worden getoetst aan wet- en regelgeving op het gebied van externe veiligheid. Concreet gaat het om risicovolle bedrijven, vervoer gevaarlijke stoffen per weg, spoor en water en transport gevaarlijke stoffen via buisleidingen. Op de diverse aspecten van externe veiligheid is afzonderlijke wetgeving van toepassing. Voor risicovolle bedrijven gelden onder meer:

- het Besluit externe veiligheid inrichtingen (Bevi);
- de Regeling externe veiligheid inrichtingen (Revi);
- het Registratiebesluit externe veiligheid;
- het Besluit risico's zware ongevallen 2015 (Brzo 2015);
- het Vuurwerkbesluit.

Voor vervoer van gevaarlijke stoffen geldt de 'Wet Basisnet vervoer gevaarlijke stoffen' (Wet Basisnet). Dat vervoer gaat over water, spoor, wegen of door de lucht. De regels van het Basisnet voor ruimtelijke ordening zijn vastgelegd in:

- het Besluit externe veiligheid transportroutes (Bevt);
- de Regeling basisnet;
- de (aanpassing) Regeling Bouwbesluit (veiligheidszone en plasbrandaandachtsgebied).

Voor het transport van gevaarlijke stoffen per buisleiding geldt het Besluit externe veiligheid buisleidingen (Bevb).

Het doel van wetgeving op het gebied van externe veiligheid is risico's waaraan burgers in hun leefomgeving worden blootgesteld vanwege risicovolle inrichtingen en activiteiten tot een aanvaardbaar minimum te beperken. Het is noodzakelijk inzicht te hebben in de kwetsbare en beperkt kwetsbare objecten en het plaatsgebonden en het groepsrisico.

#### **5.4.2 Situatie plangebied**

Aan hand van de Risicokaart is een inventarisatie verricht van risicobronnen in en rond het plangebied. Op de Risicokaart staan meerdere soorten risico's, zoals ongevallen met brandbare, explosieve en giftige stoffen,

grote branden of verstoring van de openbare orde. In totaal worden op de Risicokaart dertien soorten rampen weergegeven. In afbeelding 5.1 is een uitsnede van de Risicokaart met betrekking tot het plangebied (blauwe kader) en omgeving weergegeven.

*Afbeelding 5.1 Uitsnede Risicokaart (Bron: Nederland.Risicokaart,nl)*

Uit de inventarisatie blijkt dan ook dat het plangebied:

- zich niet bevindt binnen de risicocontour van Bevi- en Brzo-inrichtingen danwel inrichtingen die vallen onder het Vuurwerkbesluit (plaatsgebonden risico);
- zich niet bevindt binnen een gebied waarbinnen een verantwoording van het groepsrisico nodig is;
- niet is gelegen binnen de veiligheidsafstanden van het vervoer gevaarlijke stoffen;
- niet is gelegen binnen de veiligheidsafstanden van buisleidingen voor het vervoer van gevaarlijke stoffen.

Opgemerkt wordt dat op een afstand van circa 175 meter ten zuiden van het plangebied de spoorlijn Almelo-Deventer is gelegen waar het vervoer van gevaarlijke stoffen is toegestaan. In artikel 8 onder van het Bevt is opgenomen dat een verantwoording van het groepsrisico benodigd is indien het bestemmingsplan betrekking heeft op een gebied dat geheel of gedeeltelijk is gelegen binnen 200 meter van een transportroute.

In voorliggend geval is het plangebied gelegen binnen 200 meter van de spoorweg gelegen. Het meest nabij gelegen deel van het plangebied is echter het deel waar slecht sprake is van een functiewijziging (Jeurlinksweg 7) van een agrarische bedrijfsperceel (met bedrijfswoning) naar een regulier woonperceel. Hierbij is geen sprake van een toename van het aantal personen dat hier verblijft, waardoor een nadere verantwoording van het groepsrisico niet noodzakelijk is.

De locatie waar twee woningen worden toegevoegd (Jeurlinksweg 5) is gelegen op meer dan 200 meter, waardoor ook hier de verantwoording van het groepsrisico niet noodzakelijk is.

#### **5.4.3 Conclusie**

Een en ander brengt met zich mee dat het project in overeenstemming is met wet- en regelgeving ter zake van externe veiligheid.

## <span id="page-30-0"></span>**5.5 Milieuzonering**

#### **5.5.1 Algemeen**

Zowel de ruimtelijke ordening als het milieubeleid stellen zich ten doel een goede kwaliteit van het leefmilieu te handhaven en te bevorderen. Dit gebeurt onder andere door milieuzonering. Onder milieuzonering verstaan we het aanbrengen van een voldoende ruimtelijke scheiding tussen milieubelastende bedrijven of inrichtingen enerzijds en milieugevoelige functies als wonen en recreëren anderzijds. De ruimtelijke scheiding bestaat doorgaans uit het aanhouden van een bepaalde afstand tussen milieubelastende en milieugevoelige functies. Die onderlinge afstand moet groter zijn naarmate de milieubelastende functie het milieu sterker belast. Milieuzonering heeft twee doelen:

- het voorkomen of zoveel mogelijk beperken van hinder en gevaar bij woningen en andere gevoelige functies;
- het bieden van voldoende zekerheid aan bedrijven dat zij hun activiteiten duurzaam onder aanvaardbare voorwaarden kunnen uitoefenen.

Voor het bepalen van de aan te houden afstanden wordt de VNG-uitgave "Bedrijven en Milieuzonering" uit 2009 gehanteerd. Deze uitgave bevat een lijst, waarin voor een hele reeks van milieubelastende activiteiten (naar SBI-code gerangschikt) richtafstanden zijn gegeven ten opzichte van milieugevoelige functies. De lijst geeft richtafstanden voor de ruimtelijk relevante milieuaspecten geur, stof, geluid en gevaar. De grootste van de vier richtafstanden is bepalend voor de indeling van een milieubelastende activiteit in een milieucategorie en daarmee ook voor de uiteindelijke richtafstand. De richtafstandenlijst gaat uit van gemiddeld moderne bedrijven. Indien bekend is welke activiteiten concreet zullen worden uitgeoefend, kan gemotiveerd worden uitgegaan van de daadwerkelijk te verwachten milieubelasting, in plaats van de richtafstanden. De afstanden worden gemeten tussen enerzijds de grens van de bestemming die de milieubelastende functie(s) toelaat en anderzijds de uiterste situering van de gevel van een milieugevoelige functie die op grond van het bestemmingsplan mogelijk is. Hoewel deze richtafstanden indicatief zijn, volgt uit jurisprudentie dat deze afstanden als harde eis gezien worden door de Raad van State bij de beoordeling of woningen op een passende afstand van bedrijven worden gesitueerd.

#### **5.5.2 Gebiedstypen**

Volgens de VNG-uitgave "Bedrijven en Milieuzonering" dient eerst te worden beoordeeld of in de omgeving sprake is van een 'rustige woonwijk' of een 'gemengd gebied'.

Een rustige woonwijk is een woonwijk die is ingericht volgens het principe van functiescheiding. Overige functies komen vrijwel niet voor. Langs de randen is weinig verstoring van verkeer. In de VNG-uitgave wordt het buitengebied veelal gerekend tot het omgevingstype 'rustige woonwijk'.

Een 'gemengd gebied' is een gebied met een matige tot sterke functiemenging. Direct naast woningen komen andere functies voor zoals winkels, horeca en kleine bedrijven. Ook lintbebouwing in het buitengebied met overwegend agrarische en andere bedrijvigheid kan als gemengd gebied worden beschouwd. Gebieden die direct langs de hoofdinfrastructuur liggen, behoren eveneens tot het omgevingstype gemengd gebied. Hier kan de verhoogde milieubelasting voor geluid de toepassing van kleinere richtafstanden rechtvaardigen. Geluid is voor de te hanteren afstand van milieubelastende activiteiten veelal bepalend.

Het plangebied ligt in het buitengebied, waar geen sprake is van een matige of sterke functiemenging. Daarom wordt voor dit plan uitgegaan van het omgevingstype 'rustige woonwijk'.

**Bestemmingsplan "Buitengebied Holten, herontwikkeling Jeurlinksweg 5"** Vastgesteld

| Milieucategorie | Richtafstanden tot omgevingstype rustige<br>woonwijk | Richtafstanden tot omgevingstype gemengd<br>gebied |
|-----------------|------------------------------------------------------|----------------------------------------------------|
| 1               | 10 m                                                 | 0 m                                                |
| 2               | 30 m                                                 | 10 m                                               |
| 3.1             | 50 m                                                 | 30 m                                               |
| 3.2             | 100 m                                                | 50 m                                               |
| 4.1             | 200 m                                                | 100 m                                              |
| 4.2             | 300 m                                                | 200 m                                              |
| 5.1             | 500 m                                                | 300 m                                              |
| 5.2             | 700 m                                                | 500 m                                              |
| 5.3             | 1.000 m                                              | 700 m                                              |
| 6               | 1.500 m                                              | 1.000 m                                            |

#### **5.5.3 Situatie plangebied**

#### *5.5.3.1 Algemeen*

Aan de hand van vorenstaande regeling is onderzoek verricht naar de feitelijke situatie. De VNG-uitgave "Bedrijven en Milieuzonering" geeft een eerste inzicht in de milieuhinder van inrichtingen.

Zoals reeds hiervoor genoemd, wordt bij het realiseren van nieuwe bestemmingen gekeken naar de omgeving waarin de nieuwe bestemmingen gerealiseerd worden. Hierbij spelen twee vragen en rol:

- 1. past de nieuwe functie in de omgeving? (externe werking);
- 2. laat de omgeving de nieuwe functie toe? (interne werking).

#### *5.5.3.2 Externe werking*

Hierbij gaat het met name om de vraag of de voorgenomen ruimtelijke ontwikkeling leidt tot een situatie die, vanuit hinder of gevaar bezien, in strijd is te achten met een goede ruimtelijke ontwikkeling. Daarvan is sprake als het woon- en leefklimaat van omwonenden in ernstige mate wordt aangetast.

De functie 'wonen' betreft geen milieubelastende activiteit voor de omgeving. Van enige vorm van aantasting van het woon- en leefklimaat van omwonenden is dan ook geenszins sprake.

#### *5.5.3.3 Interne werking*

Hierbij gaat het om de vraag of nieuwe functie(s) binnen het plangebied hinder ondervinden van bestaande functies in de omgeving en andersom of de nieuwe functie(s) de bedrijfsvoering of ontwikkelingsmogelijkheden van omliggende bedrijven aantasten.

Ter plaatse van de Jeurlinksweg 7 wordt enkel voorzien in een functieverandering van een agrarisch bedrijf naar een woonperceel. Hierbij is geen sprake van toevoeging van een nieuwe milieugevoelige of milieubelastende functie. Omliggende (agrarische) bedrijven worden niet (verder) in hun bedrijfsvoering belemmerd, aangezien de huidige woning reeds maatgevend is.

Ter plaatse van de Jeurlinksweg 5 is sprake van de toevoeging van twee nieuwe milieugevoelige objecten (woningen). Nabij het perceel waar deze woningen worden gerealiseerd bevinden zich twee relevante milieubelastende functies. Het gaat om een agrarische bedrijf aan de Jeurlinksweg 18 en een horecavoorziening aan de Deventerweg 61.

Het agrarische bedrijf aan de Jeurlinksweg 18 is reeds gestopt. Met een separate bestemmingsplanprocedure wordt ter plaatse de agrarische bedrijfsbestemming verwijderd. Op basis van het vorenstaande vormt dit perceel geen belemmering voor de voorgenomen woningbouw, echter is hier ten tijde van het schrijven van dit bestemmingsplan wel een agrarisch bedrijf toegestaan. In het kader van een goede ruimtelijke ordening wordt hier wel aan getoetst.

Ten aanzien van het grondgebonden agrarische bedrijf wordt opgemerkt dat bij dergelijke bedrijven, op basis van de VNG-uitgave 'Bedrijven en milieuzonering', de grootste richtafstand veelal voor het aspect geur geldt.

Bij agrarische bedrijven zijn echter niet de adviesafstanden maar de wettelijk aan te houden afstanden of de berekenende geuremissiecontouren voor vergunningplichtige veebedrijven bepalend. Hier wordt in paragraaf 5.6 nader op ingegaan. Voor de grondgebonden agrarische bedrijven geldt, indien het aspect geur buiten beschouwing wordt gelaten, een grootste richtafstand voor de aspecten stof en/of geluid. De onderstaande tabel geeft een overzicht van de in omgeving aanwezige (agrarische) bedrijven, met bijbehorende richtafstanden en feitelijke afstanden tot de te realiseren woning.

| Locatie         | Bedrijf (milieucategorie)                        | Grootste richtafstand        | Afstand tot plangebied* |
|-----------------|--------------------------------------------------|------------------------------|-------------------------|
| Jeurlinksweg 18 | Grondgebonden<br>agrarisch bedrijf (Cat.<br>3.2) | 30 meter (exclusief<br>geur) | 55 meter                |
| Deventerweg 61  | Horeca (Cat. 1)                                  | 10 meter                     | 80 meter                |

** Tussen uiterste situering te realiseren woning en uiterste situering milieubelastende activiteit*

Op basis van vorenstaande tabel wordt geconcludeerd dat ter plaatse van de te realiseren woning een aanvaardbaar woon- en leefklimaat is te verwachten. Andersom worden omliggende milieubelastende functies niet belemmerd in hun bedrijfsvoering.

## **5.5.4 Conclusie milieuzonering**

<span id="page-32-0"></span>Het aspect milieuzonering vormt geen belemmering voor de uitvoerbaarheid van dit plan.

## **5.6 Geur**

#### **5.6.1 Wet geurhinder en veehouderij & Activiteitenbesluit**

De Wet geurhinder en veehouderij (Wgv) vormt het toetsingskader voor vergunningsplichtige veehouderijen, als het gaat om geurhinder. Voor meldingsplichtige veehouderijbedrijven is het beoordelingskader voor geurhinder opgenomen in het Activiteitenbesluit

De Wgv stelt één landsdekkend beoordelingskader met een indeling in twee categorieën. Voor diercategorieën waarvan de geuremissie per dier is vastgesteld, wordt deze waarde uitgedrukt in een ten hoogste toegestane geurbelasting op een geurgevoelig object. Voor de andere diercategorieën is die waarde een wettelijke vastgestelde afstand die ten minste moet worden aangehouden.

Voor diercategorieën waarvoor in de Wgv een geuremissie per dier is vastgesteld geldt dat, binnen een concentratiegebied, de geurbelasting op geurgevoelige objecten binnen de bebouwde kom niet meer dan 3 odeur units per kubieke meter lucht mag bedragen. Voor geurgevoelige objecten buiten de bebouwde kom mag deze niet meer bedragen dan 14 odeur units per kubieke meter lucht.

Op grond van de Wet geurhinder en veehouderij (Wgv) dient voor diercategorieën waarvoor per dier geen geuremissie is vastgesteld (bijvoorbeeld melkkoeien en paarden) en een geurgevoelig object de volgende afstanden aangehouden te worden:

- ten minste 100 meter indien het geurgevoelige object binnen de bebouwde kom is gelegen, en
- ten minste 50 meter indien het geurgevoelige object buiten de bebouwde kom is gelegen.

Voor meldingsplichtige veehouderijbedrijven gelden tevens vaste afstandseisen. Deze eisen zijn gebaseerd op en komen overeen met de vaste afstanden zoals opgenomen in de Wgv.

Op grond van het bepaalde in artikel 1 van de Wgv is een geurgevoelig object als volgt gedefinieerd: gebouw, bestemd voor en blijkens aard, indeling en inrichting geschikt om te worden gebruikt voor menselijk wonen of menselijk verblijf en die daarvoor permanent of een daarmee vergelijkbare wijze van gebruik, wordt gebruik.

#### **5.6.2 Situatie plangebied**

Zoals een paragraaf 5.5 reeds is aangegeven bevindt het meest nabij gelegen agrarische bedrijf zich aan de Jeurlinksweg 18. Dit betreft een gestopt agrarische bedrijf, waar door middel van een separaat bestemmingsplan de agrarische bedrijfsbestemming wordt verwijderd. In het kader van een goede ruimtelijke ordening volgt hierna vooralsnog een toets aan de Wgv.

Het agrarische bedrijf is, zoals in paragraaf 5.5.3.3 reeds is aangegeven, gelegen op een afstand van circa 55 meter van de dichtstbijzijnde woning in het plangebied en betreft een grondgebonden agrarisch bedrijf. Hiermee wordt voldaan aan de vaste afstandseis van 50 meter.

Gezien het vorenstaande is ter plaatse van het plangebied sprake van een aanvaardbaar woon- en leefklimaat. De voorgenomen ontwikkeling resulteert tevens niet in een belemmering voor agrarische bedrijven.

#### **5.6.3 Conclusie**

<span id="page-33-0"></span>Het aspect geur vormt geen belemmering voor dit plan.

## **5.7 Ecologie**

#### **5.7.1 Algemeen**

Bescherming in het kader van de natuur wet- en regelgeving is op te delen in gebieds- en soortenbescherming. Sinds 1 januari 2017 is het wettelijk kader ten aanzien van gebieds- en soortenbescherming vastgelegd in de Wet natuurbescherming. Bij gebiedsbescherming heeft men te maken met Natura 2000-gebieden en het Natuurnetwerk Nederland (voorheen EHS). Soortenbescherming gaat uit van de bescherming van dier- en plantensoorten.

#### **5.7.2 Gebiedsbescherming**

#### *5.7.2.1 Natura 2000-gebieden*

Natura 2000 is een samenhangend netwerk van natuurgebieden in Europa. Natura 2000 bestaat uit gebieden die zijn aangewezen in het kader van de Europese Vogelrichtlijn (79/409/EEG) en gebieden die zijn aangemeld op grond van de Europese Habitatrichtlijn (92/43/EEG). Deze gebieden worden in Nederland op grond van de Wet natuurbescherming beschermd.

Het plangebied bevindt zich op een afstand van circa 1,5 kilometer van het dichtstbijzijnde Natura 2000 gebied. Gelet op de aard en omvang van voorliggend initiatief en de afstand tot het Natura 2000-gebied wordt geconcludeerd dat het voornemen geen significant negatieve effecten heeft op de instandhoudingsdoelstellingen van Natura 2000-gebieden. In afbeelding 5.2 is de ligging van het plangebied ten opzichte van Natura 2000-gebied weergegeven.

**Bestemmingsplan "Buitengebied Holten, herontwikkeling Jeurlinksweg 5"** Vastgesteld

*Afbeelding 5.2 Ligging ten opzichte van de Natura 2000 (Bron: Provincie Overijssel)*

#### *5.7.2.2 Natuurnetwerk Nederland*

Het Natuurnetwerk Nederland (NNN) is de kern van het Nederlandse natuurbeleid. Het NNN is in provinciale structuurvisies uitgewerkt. In of in de directe nabijheid van het NNN geldt het 'nee, tenzij' - principe. In principe zijn er geen ontwikkelingen toegestaan als zij de wezenlijke kenmerken of waarden van het gebied aantasten.

Het dichtstbijzijnde gebied dat is aangewezen als NNN ligt op circa 1,1 kilometer afstand. Gezien de ligging buiten het NNN en de aard en omvang van het voornemen wordt geconcludeerd dat er geen aantasting plaatsvindt van de wezenlijke kenmerken en waarden van het NNN. In afbeelding 5.3 is de ligging van het plangebied ten opzichte van het NNN weergegeven.

**Bestemmingsplan "Buitengebied Holten, herontwikkeling Jeurlinksweg 5"** Vastgesteld

*Afbeelding 5.3 Ligging ten opzichte van het NNN (Bron: Provincie Overijssel)*

#### **5.7.3 Soortenbescherming**

#### *5.7.3.1 Algemeen*

Bij ruimtelijke ontwikkelingen dient te worden getoetst of er sprake is van negatieve effecten op de aanwezige natuurwaarden. Als hiervan sprake is, moet ontheffing of vrijstelling worden gevraagd.

#### *5.7.3.2 Beoordeling*

Ter plaatse van de Jeurlinksweg 5 zijn de gronden in gebruik voor de ter plaatse gevestigde tuinmaterialenhandel en deels in agrarisch gebruik. Ter plaatse bevinden zich een aantal tuinhuisjes die worden gesloopt.

De te slopen bebouwing in het plangebied wordt als ongeschikte verblijfplaats voor beschermde soorten beschouwd, vanwege bouwstijl en gebruikte materialen. Potentiële verblijfplaatsen, zoals ruimtes achter boeiborden en overige gevelbetimmeringen, beschoten zolders en een (bereikbare) holle spouw ontbreken in het plangebied.

Daarnaast maakt het huidige gebruik van de gronden, tuinmaterialenhandel en agrarisch, de gronden ongeschikt voor beschermde flora en fauna.

Ter plaatse van de Jeurlinksweg 7 is enkel sprake van een functieverandering, waardoor voor deze locatie op voorhand kan worden uitgesloten dat er sprake is van aantasting van beschermde flora en fauna.

Voor het overige wordt opgemerkt dat rekening wordt gehouden met de in artikel 1.11 van de Wet natuurbescherming opgenomen zorgplichtbepaling.

#### **5.7.4 Conclusie**

De voorgenomen activiteiten leiden niet tot wettelijke consequenties in het kader van soort- of gebiedsbescherming. Er is geen onderzoek nodig en er hoeft geen ontheffing van de Wnb aangevraagd te worden. Er dient rekening te worden gehouden met de in artikel 1.11 van de Wet natuurbescherming opgenomen zorgplichtbepaling

## <span id="page-36-0"></span>**5.8 Archeologie & Cultuurhistorie**

#### **5.8.1 Archeologie**

#### *5.8.1.1 Algemeen*

Initiatiefnemers hebben op basis van de Erfgoedwet een archeologische zorgplicht bij projecten waarbij de bodem wordt verstoord. Hiervoor is onderzoek noodzakelijk: het archeologisch vooronderzoek. Als blijkt dat in het plangebied behoudenswaardige archeologische vindplaatsen aanwezig zijn, dan kan de initiatiefnemer verplicht worden hiermee rekening te houden. Dit kan leiden tot een aanpassing van de plannen, waardoor de vindplaatsen behouden blijven, of tot een archeologische opgraving en publicatie van de resultaten.

#### *5.8.1.2 Situatie plangebied*

De gemeente Rijssen-Holten heeft de archeologische verwachtingswaarden doorvertaald in het geldende bestemmingplan "Buitengebied Rijssen-Holten". Ter plaatse van het plangebied is geen archeologische dubbelbestemming opgenomen, waardoor een archeologisch onderzoek niet noodzakelijk is.

#### **5.8.2 Cultuurhistorie**

#### *5.8.2.1 Algemeen*

Onder cultuurhistorische waarden worden alle structuren, elementen en gebieden bedoeld die cultuurhistorisch van belang zijn. Zij vertellen iets over de ontstaansgeschiedenis van het Nederlandse cultuurlandschap. Vaak is er een sterke relatie tussen aardkundige aspecten en cultuurhistorische aspecten.

In de Bro is sinds 1 januari 2012 (artikel 3.1.6, vijfde lid, onderdeel a) opgenomen dat een bestemmingsplan "*een beschrijving van de wijze waarop met de in het gebied aanwezige cultuurhistorische waarden en in de grond aanwezige of te verwachten monumenten rekening is gehouden"* dient te bevatten.

## *5.8.2.2 Situatie plangebied*

Er bevinden zich, op basis van de Cultuurhistorische Waardenkaart van de provincie Overijssel, in het plangebied zelf en de directe omgeving geen rijks- danwel gemeentelijke monumenten of andere cultuurhistorische waarden. Daardoor wordt gesteld dat cultuurhistorie geen belemmering vormt voor onderliggend plan.

#### **5.8.3 Conclusie**

Geconcludeerd kan worden dat er geen archeologisch onderzoek benodigd is en er geen sprake is van negatieve effecten op de cultuurhistorische waarden.

# <span id="page-37-1"></span><span id="page-37-0"></span>**HOOFDSTUK 6 WATERASPECTEN**

## **6.1 Vigerend beleid**

#### **6.1.1 Europees beleid**

De Europese Kaderrichtlijn Water (2000/60/EG) is op 22 december 2000 in werking getreden en is bedoeld om in alle Europese wateren de waterkwaliteit chemisch en ecologisch verder te verbeteren. De Kaderrichtlijn Water omvat regelgeving ter bescherming van het binnenlandse oppervlaktewater, overgangswateren (waaronder estuaria worden verstaan), kustwateren en grondwater. Streefdatum voor het bereiken van gewenste waterkwaliteit is 2015. Eventueel kan er, mits goed onderbouwd, uitstel (derogatie) verleend worden tot uiteindelijk 2027. Voor het uitwerken van de doelstellingen worden er op (deel)stroomgebied plannen opgesteld. In deze (deel)stroomgebiedbeheersplannen staan de ambities en maatregelen beschreven voor de verschillende (deel)stroomgebieden. Voornamelijk de ecologische ambities worden op het niveau van de deelstroomgebieden bepaald.

#### **6.1.2 Rijksbeleid**

Het Rijksbeleid op het gebied van het waterbeheer is vastgelegd in het Nationaal Waterplan (NWP) 2016-2021 (vastgesteld 17 december 2015). Het plan geeft op hoofdlijnen de ambities weer van het Rijk ten aanzien van het nationale waterbeleid en het daaraan gerelateerde ruimtelijke beleid. De belangrijkste ambities richten zich op waterveiligheid, zoetwater en waterkwaliteit. Maar ook de Deltabeslissingen en enkele waterafhankelijke thema's als natuur en duurzame energie hebben in het plan een plek gekregen. De doorwerking van de beleidsambities/uitgangspunten naar lagere overheden is geregeld in de Structuurvisie Infrastructuur en Ruimte (2012), het Bestuursakkoord Water (2011) en de Waterwet (2009).

#### **6.1.3 Provinciaal beleid**

In de Omgevingsvisie Overijssel wordt ruim aandacht besteed aan de wateraspecten. De ambities zijn, naast de uitvoering van de Kaderrichtlijn Water, gericht op de verbetering van de kwaliteit van de kleinere wateren, de veiligheid, de grondwaterbescherming, bestrijding van wateroverlast, de kwantiteit en kwaliteit van grond- en oppervlakte water en waterbeleving zowel in de groene ruimte als stedelijk gebied.

#### **6.1.4 Waterschap Rijn en IJssel**

Het Waterschap Rijn en IJssel heeft in het waterbeheerplan 2016 – 2021 haar visie op het waterbeheer en het watersysteem beschreven. Dit waterbeheerplan is opgesteld in samenwerking met de waterschappen Vechtstromen, Reest en Wierde, Rijn en IJssel en Groot Salland.

In het waterbeheerplan laat het waterschap zien welke ontwikkelingen voor het waterbeheer van belang zijn en welke accenten het waterschap in de samenwerken met partners wil leggen. Vanuit die omgevingsverkenning wordt vervolgens het beleid voor de planperiode 2016-2021 beschreven voor onze primaire taakgebieden:

- Bescherming tegen overstromingen en werken aan veiligheid: Veilig water.
- Zorgen voor de juiste hoeveelheid water en passende waterpeilen: Voldoende water.
- Zorgen voor een goede waterkwaliteit die nodig is voor mens, plant en dier: Schoon water.
- Verwerken van afvalwater en het benutten van energie en grondstoffen daaruit: Afvalwater.
- Zorgen voor goede randvoorwaarden voor beroepsvaart op de Oude IJssel: Vaarwegbeheer.

#### **6.1.5 Gemeentelijk beleid**

#### *Watervisie Rijssen-Holten (2009)*

De 'Watervisie Rijssen-Holten' (2009) geeft voor het grondgebied van Rijssen-Holten sturing aan het (ruimtelijke) waterbeleid van zowel de gemeente als de waterschappen. Voor het gehele gemeentelijk grondgebied is, op hoofdlijnen, een visie opgesteld. De visie is meer uitgewerkt voor de stedelijke kern Rijssen en zijn omgeving en de kern Holten en zijn omgeving. De Watervisie is richtinggevend voor meer operationele planvormen, zoals de ruimtelijke plannen (structuurvisies, bestemmingsplannen) en het (verbreed) gemeentelijk rioleringsplan (vGRP).

### *Gemeentelijk Rioleringsplan 2013-2017*

Het inzamelen en verwerken van afvalwater en hemelwater is een taak van de gemeente. Het waterschap zorgt vervolgens voor de zuivering van het afvalwater. In 2008 zijn bovendien de gemeentelijk watertaken verbreed; de gemeente heeft een regierol gekregen in de aanpak van structurele grondwateroverlast in het stedelijk gebied.

De gemeente Rijssen-Holten wil dat de gemeente een prettige leefomgeving is en blijft, nu en in de toekomst. Hiervoor zijn, op het vlak van gemeentelijk waterbeheer, de volgende maatschappelijke doelen van belang:

- het beschermen van de volksgezondheid;
- het schoon houden van de bodem en het oppervlaktewater;
- het voorkomen van waterproblemen door hevige regenval;
- het voorkomen en beperken van structureel nadelige gevolgen van grondwaterstanden;

Het bereiken van deze doelen vraagt om een heldere visie op de wijze waarop de gemeente haar zorgplichten invult, en om keuzes. De visie en doelstellingen worden doorgevoerd in concrete maatregelen en onderzoeken gedurende de planperiode van dit GRP. De te leveren inspanning ligt hiermee vast.

De GRP 2013-2017 richt zich vooral op het stedelijke gebied. Aandachtspunt voor het buitengebied betreft: Punt van aandacht is de constatering dat de omvang van de lozingen van huishoudelijk en bedrijfsafvalwater toeneemt, door ontwikkelingen in bijvoorbeeld de recreatieve sector. Lozing van hemelwater op vuilwaterriolering is niet toegestaan, tenzij dit schriftelijk met de gemeente is overeengekomen.

In voorliggend geval neemt, door de toevoeging van twee woningen, de hoeveelheid lozing van hemel- en afvalwater zeer beperkt toe. In 6.2.3 wordt nader ingegaan op de waterhuishoudkundige aspecten

## <span id="page-38-0"></span>**6.2 Waterparagraaf**

#### **6.2.1 Algemeen**

Zoals in voorgaande paragrafen uiteen is gezet, wordt in het moderne waterbeheer (waterbeheer 21e eeuw) gestreefd naar duurzame, veerkrachtige watersystemen met minimale risico's op wateroverlast of watertekorten. Belangrijk instrument hierbij is de watertoets, die sinds 1 november 2003 in ruimtelijke plannen is verankerd. In de toelichting op ruimtelijke plannen dient een waterparagraaf te worden opgenomen. Hierin wordt verslag gedaan van de wijze waarop rekening is gehouden met de gevolgen van het plan voor de waterhuishoudkundige situatie (watertoets).

Het doel van de watertoets is te garanderen dat waterhuishoudkundige doelstellingen expliciet en op een evenwichtige wijze in het plan worden afgewogen. Deze waterhuishoudkundige doelstellingen betreffen zowel de waterkwantiteit (veiligheid, wateroverlast, tegengaan verdroging) als de waterkwaliteit (riolering, omgang met hemelwater, lozingen op oppervlaktewater).

#### **6.2.2 Watertoetsproces**

Voor de gewenste ruimtelijke ontwikkeling worden de effecten van de ontwikkeling per waterthema afgewogen. De relevante waterthema's worden door middel van de watertoetstabel geselecteerd en dienen vervolgens, indien relevant, nader te worden toegelicht.

| Thema                      | Toetsvraag                                                                              |        | Intensiteit# |
|----------------------------|-----------------------------------------------------------------------------------------|--------|--------------|
| Veiligheid                 | 1.<br>Ligt in of binnen 20 meter vanaf het plangebied een                               | Ja/Nee | 2            |
|                            | waterkering? (primairewaterkering, regionale waterkering of                             |        |              |
|                            | kade)                                                                                   |        |              |
|                            | 2.<br>Ligt het plangebied in een waterbergingsgebied of winterbed                       | Ja/Nee | 2            |
| Riolering en               | van een rivier?<br>1.<br>Is de toename van het afvalwater (DWA) groter dan              | Ja/Nee | 2            |
| Afvalwaterketen            | 1m3<br>/uur?                                                                            |        |              |
|                            | 2.<br>Ligt in het plangebied een persleiding van WRIJ?                                  | Ja/Nee | 1            |
|                            | 3.<br>Ligt in of nabij het plangebied een RWZI of rioolgemaal van                       | Ja/Nee | 1            |
|                            | het waterschap?                                                                         |        |              |
| Wateroverlast              | 1.<br>Is er sprake van toename van het verhard oppervlak met                            | Ja/Nee | 2            |
| (oppervlakte               | meer dan 2500m2<br>?                                                                    |        |              |
| water)                     | 2.<br>Is er sprake van toename van het verhard oppervlak met                            | Ja/Nee | 1            |
|                            | meer dan 500m2<br>?                                                                     |        |              |
|                            | 3.<br>Zijn er kansen voor het afkoppelen van bestaand verhard<br>oppervlak?             | Ja/Nee | 1            |
|                            | 4.<br>In of nabij het plangebied bevinden zich natte en laag                            | Ja/Nee | 1            |
|                            | gelegen gebieden, beekdalen, overstromingsvlaktes?                                      |        |              |
| Oppervlakte                | 1.<br>Wordt vanuit het plangebied (hemel)water op                                       | Ja/Nee | 1            |
| waterkwaliteit             | oppervlaktewater geloosd?                                                               |        |              |
| Grondwater                 | 1.<br>Is in het plangebied sprake van slecht doorlatende lagen in                       | Ja/Nee | 1            |
| overlast                   | de ondergrond?                                                                          |        |              |
|                            | 2.<br>Is in het plangebied sprake van kwel?                                             | Ja/Nee | 1            |
|                            | 3.<br>Beoogt het plan dempen van perceelsloten of andere                                | Ja/Nee | 1            |
|                            | wateren?                                                                                |        |              |
|                            | 4.<br>Beoogt het plan aanleg van drainage?                                              | Ja/Nee | 1            |
| Grondwater                 | 1.<br>Ligt het plangebied in de beschermingszone van een                                | Ja/Nee | 1            |
| kwaliteit<br>Inrichting en | drinkwateronttrekking?<br>1.<br>Bevinden zich in of nabij het plangebied wateren die in | Ja/Nee | 1            |
| beheer                     | eigendom of beheer zijn bij het waterschap?                                             |        |              |
|                            | 2.<br>Heeft het plan herinrichting van watergangen tot doel?                            | Ja/Nee | 2            |
| Volksgezondheid            | 1.<br>In of nabij het plangebied bevinden zich overstorten uit het                      | Ja/Nee | 1            |
|                            | gemengde stelsel?                                                                       |        |              |
|                            | 2.<br>Bevinden zich, of komen er functies, in of nabij het                              | Ja/Nee | 1            |
|                            | plangebied die milieuhygiënische of verdrinkingsrisico's met                            |        |              |
|                            | zich meebrengen (zwemmen, spelen, tuinen aan water)?                                    |        |              |
| Natte natuur               | 1.<br>Bevindt het plangebied zich in of nabij een natte EVZ?                            | Ja/Nee | 2            |
|                            | 2.<br>Ligt in of nabij het plangebied een HEN of SED water?                             | Ja/Nee | 2            |
|                            | 3.<br>Bevindt het plangebied zich in beschermingszones voor                             | Ja/Nee | 1            |
|                            | natte natuur?<br>4.<br>Bevindt het plangebied zich in een Natura 2000-gebied?           | Ja/Nee | 1            |
| Recreatie                  | 1.<br>Bevinden zich in het plangebied watergangen en/of gronden                         | Ja/Nee | 2            |
|                            | in beheer van het waterschap waar actief recreatief                                     |        |              |
|                            | medegebruik mogelijk wordt?                                                             |        |              |
| Cultuurhistorie            | 1.<br>Zijn er cultuurhistorische waterobjecten in het plangebied                        | Ja/Nee | 1            |
|                            | aanwezig?                                                                               |        |              |

#### **6.2.3 Waterhuishoudkundige aspecten**

Het plan loopt geen verhoogd risico op wateroverlast als gevolg van overstromingen. Het plan heeft geen schadelijke gevolgen voor de waterkwaliteit en ecologie. In het verleden is er in of rondom het plangebied geen wateroverlast of grondwateroverlast geconstateerd. Per saldo is er sprake van een afname van het verhard oppervlak. Het plangebied bevindt zich niet binnen een beschermingszone of herinrichtingszone langs een waterloop, primair watergebied, invloedszone zuiveringstechnisch werk of een retentiecompensatiegebied.

Ten aanzien van het afvalwater, worden de woningen in het plangebied aangesloten op de bestaande riolering. In het plangebied zal hemelwater niet worden afgevoerd via de riolering, maar zal binnen het plangebied worden geïnfiltreerd.

# <span id="page-41-1"></span><span id="page-41-0"></span>**HOOFDSTUK 7 JURIDISCHE ASPECTEN EN PLANVERANTWOORDING**

## **7.1 Inleiding**

In de voorgaande hoofdstukken is ingegaan op het plangebied, het relevante beleid en de milieu- en omgevingsaspecten. De informatie uit deze hoofdstukken is gebruikt om keuzes te maken bij het maken van het juridische deel van het bestemmingsplan: de verbeelding en de regels. In dit hoofdstuk wordt dieper ingegaan op de opzet van dit juridische deel. Daarnaast wordt een verantwoording gegeven van de gemaakte keuzes op de verbeelding en in de regels. Dat betekent dat er wordt aangegeven waarom een bepaalde functie ergens is toegestaan en waarom bepaalde bebouwing daar acceptabel is.

## <span id="page-41-2"></span>**7.2 Opzet van de regels**

#### **7.2.1 Algemeen**

In de Wet ruimtelijke ordening (Wro) die op 1 juli 2008 in werking is getreden, is de verplichting opgenomen om ruimtelijke plannen en besluiten digitaal vast te stellen. De digitaliseringsverplichting geldt vanaf 1 januari 2010. In de ministeriële Regeling standaarden ruimtelijke ordening is vastgelegd dat de Standaard Vergelijkbare Bestemmingsplannen (SVBP) de norm is voor de vergelijkbaarheid van bestemmingsplannen. Naast de SVBP zijn ook het Informatiemodel Ruimtelijke Ordening en de Standaard Toegankelijkheid Ruimtelijke Instrumenten normerend bij het vastleggen en beschikbaar stellen van bestemmingsplannen.

De SVBP geeft normen voor de opbouw van de planregels en voor de digitale verbeelding van het bestemmingsplan. Dit bestemmingsplan is opgesteld conform de normen van de SVBP2012.

Het juridisch bindend gedeelte van het bestemmingsplan bestaat uit planregels en bijbehorende verbeelding waarop de bestemmingen zijn aangegeven. Deze verbeelding kan zowel digitaal als analoog worden verbeeld. De verbeelding en de planregels dienen in samenhang te worden bekeken.

De regels zijn onderverdeeld in vier hoofdstukken:

- 1. Inleidende regels;
- 2. Bestemmingsregels;
- 3. Algemene regels;
- 4. Overgangs- en slotregels.

#### **7.2.2 Inleidende regels**

Hoofdstuk 1 bevat de inleidende regels. Deze regels gelden voor het gehele plangebied en bevatten:

- *Begrippen (Artikel 1)*  In dit artikel zijn definities van de in de regels gebruikte begrippen opgenomen. Hiermee is een eenduidige interpretatie van deze begrippen vastgelegd.
- *Wijze van meten (Artikel 2)*  Dit artikel geeft op een eenduidige manier aan op welke wijze bouwhoogtes, afstanden, dakhellingen en oppervlakten moeten worden gemeten en hoe voorkomende eisen betreffende de maatvoering begrepen moeten worden.

#### **7.2.3 Bestemmingsregels**

Hoofdstuk 2 van de regels bevat de juridische vertaling van de in het plangebied voorkomende bestemmingen. De regels zijn onderverdeeld in o.a.:

- Bestemmingsomschrijving: omschrijving van de activiteiten die zijn toegestaan;
- Bouwregels: eisen waaraan de bebouwing moet voldoen (bouwhoogte, etc.);
- Nadere eisen: (indien opgenomen) in bepaalde gevallen kan het bevoegd gezag eisen stellen aan de plaats en afmetingen van nieuw te bouwen bebouwing;
- Afwijken van de bouwregels: onder welke voorwaarden mag worden afgeweken van de opgenomen bouwregels;
- Specifieke gebruiksregels: (indien opgenomen) welk gebruik van gronden en opstallen in ieder geval toegestaan dan wel strijdig zijn;
- Afwijken van de gebruiksregels: (indien opgenomen) onder welke voorwaarden mag worden afgeweken van de opgenomen gebruiksregels;
- Omgevingsvergunning voor het uitvoeren van een werk, geen bouwwerk zijnde, of werkzaamheden: omgevingsvergunningstelsel (voormalige aanlegvergunningstelsel) die bepaalt wanneer een omgevingsvergunning benodigd is voor bepaalde werken en/of werkzaamheden.
- Wijzigingsbevoegdheid: (indien opgenomen) onder welke voorwaarden mag het plan worden gewijzigd.

In paragraaf 7.3 wordt de bestemming nader toegelicht en wordt ook per bestemming aangegeven waarom voor bepaalde gronden voor deze is gekozen.

## **7.2.4 Algemene regels**

Hoofdstuk 3 bevat de algemene regels. Deze regels gelden voor het gehele plangebied. Dit hoofdstuk is opgebouwd uit:

- *Anti-dubbeltelregel (Artikel 7)* Deze regel is opgenomen om een ongewenste verdichting van de bebouwing te voorkomen. Deze verdichting kan zich met name voordoen, indien een perceel of een gedeelte daarvan, meer dan één keer betrokken wordt bij de berekening van een maximaal bebouwingspercentage.
- *Algemene bouwregels (Artikel 8)*  In dit artikel worden voorwaarden gesteld aan het bouwen van gebouwen op korte afstand van (spoor)wegen.
- *Algemene gebruiksregels (Artikel 9)*

In dit artikel worden de algemene gebruiksregels beschreven. Deze gaat uit van de gedachte dat het gebruik uitsluitend mag plaatsvinden in overeenstemming met de bestemming. Dit brengt met zich mee dat de bestemmingsomschrijving van de te onderscheiden bestemming helder en duidelijk moet zijn. In dit artikel is ook de voorwaardelijke verplichting ten aanzien van de landschappelijke inpassing opgenomen.

- *Algemene afwijkingsregels (Artikel 10)* In dit artikel worden de algemene afwijkingsregels beschreven. Deze regels maken het mogelijk om op ondergeschikte punten van de regels in het bestemmingsplan af te wijken.
- *Algemene procedureregels (Artikel 11)*  In dit artikel is de procedure van het stellen van een nadere eis opgenomen.
- *Overige regels (Artikel 12)*  In dit artikel is de werking van de wettelijke regelingen en de regels omtrent parkeren opgenomen.

#### **7.2.5 Overgangs- en slotregels**

In hoofdstuk 4 van de regels staan de overgangs- en slotregels. In de overgangsregels is aangegeven wat de juridische consequenties zijn van bestaande situaties die in strijd zijn met dit bestemmingsplan. In de slotregel wordt aangegeven hoe het bestemmingsplan wordt genoemd.

## <span id="page-43-0"></span>**7.3 Verantwoording van de regels**

Kenmerk van de Nederlandse ruimtelijke ordeningsregelgeving is dat er uitgegaan wordt van toelatingsplanologie. Een bestemmingsplan geeft aan welke functies waar zijn toegestaan en welke bebouwing mag worden opgericht. Bij het opstellen van dit bestemmingsplan zijn keuzes gemaakt over welke functies waar worden mogelijk gemaakt en is gekeken welke bebouwing stedenbouwkundig toegestaan kan worden.

Het is noodzakelijk dat het bestemmingsplan een compleet inzicht biedt in de bouw- en gebruiksmogelijkheden binnen het betreffende plangebied. Het bestemmingsplan is het juridische toetsingskader dat bindend is voor de burger en overheid en geeft aan wat de gewenste planologische situatie voor het plangebied is. In deze paragraaf worden de gemaakte keuzes nader onderbouwd.

#### **Bos (Artikel 3)**

Deze bestemming is opgenomen ter plaatse van de bos-/beplantingsstroken in het plangebied, zoals opgenomen in het ruimtelijk kwaliteitsplan. De gronden zijn bestemd voor bos en/of dichte beplantingsstroken, behoud, herstel en ontwikkeling van natuurlijke en landschappelijke waarden, bestaande infrastructurele voorzieningen, voorzieningen ten behoeve van de waterhuishouding en voorzieningen ten behoeve van extensief recreatief medegebruik. Gebouwen zijn niet toegestaan. Daarnaast zijn verschillende bouwwerken, geen gebouw zijnde toegestaan, waarbij een maximale bouwhoogte is vastgelegd.

#### **Groen - Erf (Artikel 4)**

Deze bestemming is opgenomen ter plaatse van de gronden die worden gebruik als tuin en als erf bij de te realiseren woningen. De gronden zijn bestemd voor tuinen, groenvoorzieningen, paden, speelvoorzieningen, waterhuishoudkundige voorzieningen, waterpartijen, boomgaarden, houtwallen/houtsingels, parkeren en de daarbij behorende bouwwerken, geen gebouw zijnde en verhardingen.

Binnen deze bestemming geldt een maximale bouwhoogte van 3 meter voor overige bouwwerken, geen gebouw zijnde. Expliciet is benoemd dat overkappingen niet zijn toegestaan.

#### **Wonen (Artikel 5)**

Ter plaatse van het plangebied zijn twee bestemmingsvlakken van de bestemming 'Wonen' opgenomen. Namelijk ter plaatse van de twee te realiseren woningen aan de Jeurlinksweg 5. Gronden met de bestemming 'Wonen' zijn bestemd voor het wonen in woonhuizen, landschappelijke inpassing, bed & breakfast in de woning, tuinen, erven en bijbehorende gebouwen en voorzieningen.

Per bestemmingsvlak mag één woning worden gebouwd. Voor de woningen geldt een maximale inhoudsmaat van 1.000 m3 . De goot- en bouwhoogte van woningen mag respectievelijk niet meer bedragen dan 3,5 en 10 meter en de dakhelling dient ten minste 15 graden bedragen.

Per woning is een gezamenlijke oppervlakte van 100 m² aan bijbehorende bouwwerken toegestaan. Een oppervlakte van maximaal 75 m2 mag aangebouwd worden.

Verder geldt een maximale bouwhoogte (afhankelijk van het al dan niet aangebouwd), goothoogte, en dakhelling. Voor bouwwerken, geen gebouw zijnde geldt een maximale bouwhoogte van 3 meter.

#### **Wonen – vab (Artikel 6)**

Ter plaatse van het perceel Jeurlinksweg 7 is de bestemming 'Wonen – vab' opgenomen. De regels voor deze bestemming zijn hoofdzakelijk overeenkomstig met de regels in de bestemming 'Wonen'. Het voornaamste verschil is dat ter plaatse van de bestemming 'Wonen – vab' sprake is van bestaande bebouwing, waardoor hier in de bouwregels is geregeld dat bestaande afmetingen van de gebouwen mogen worden gehandhaafd.

Daarnaast zijn er meer gebruiksmogelijkheden in de vorm van nevenactiviteiten binnen de voormalige agrarische bedrijfsgebouwen op dit perceel.

# <span id="page-44-0"></span>**HOOFDSTUK 8 ECONOMISCHE UITVOERBAARHEID**

Artikel 6.12 van de Wet ruimtelijke ordening stelt dat de gemeenteraad gelijktijdig met de vaststelling van het bestemmingsplan moet besluiten om al dan niet een exploitatieplan vast te stellen. Hoofdregel is dat een exploitatieplan moet worden vastgesteld bij elk bestemmingsplan. Er zijn echter uitzonderingen. Het is mogelijk dat de raad verklaart dat met betrekking tot een bestemmingsplan geen exploitatieplan wordt vastgesteld indien het verhaal van kosten van de grondexploitatie anderszins is verzekerd of het stellen van nadere eisen en regels niet noodzakelijk is.

De gemeentelijke kosten zijn beperkt tot de ambtelijke kosten, welke worden verhaald middels de gemeentelijke legesverordening. Eventuele planschade komt voor rekening van de initiatiefnemer. Ten behoeve van deze ontwikkeling is planschade overeenkomst (anterieure overeenkomst) met de initiatiefnemer gesloten. Hiermee is het kostenverhaal anderszins verzekerd en is op grond van artikel 6.12 Wro geen exploitatieplan nodig.

## <span id="page-45-0"></span>**HOOFDSTUK 9 VOOROVERLEG, INSPRAAK EN ZIENSWIJZEN**

Op grond van artikel 3.1.1 Bro is vooroverleg vereist met het waterschap en met de diensten van de provincie en Rijk die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn.

## <span id="page-45-1"></span>**9.1 Vooroverleg**

#### **9.1.1 Het Rijk**

In het Besluit algemene regels ruimtelijke ordening (Barro) zijn de nationale belangen die juridische borging vereisen opgenomen. Het Barro is gericht op doorwerking van nationale belangen in gemeentelijke bestemmingsplannen. Geoordeeld wordt dat dit bestemmingsplan geen nationale belangen schaadt. Daarom is afgezien van het voeren van vooroverleg met het Rijk.

#### **9.1.2 Provincie Overijssel**

Gezien de aard en omvang van de voorgenomen ontwikkeling en er sprake is van een ontwikkeling dat in overeenstemming is met het provinciaal beleid, is vooroverleg met de provincie Overijssel niet noodzakelijk geacht.

#### **9.1.3 Waterschap Rijn en IJssel**

<span id="page-45-2"></span>In het kader van het vooroverleg zal het bestemmingsplan naar het waterschap worden verstuurd.

## **9.2 Inspraak**

Conform de gemeentelijke inspraakverordening kan het bestuursorgaan zelf besluiten of inspraak wordt verleend bij de voorbereiding van gemeentelijk beleid. In voorliggend geval is geen voorontwerpbestemmingsplan ter inzage gelegd.

## <span id="page-45-3"></span>**9.3 Zienswijzen**

Het ontwerpbestemmingsplan heeft vanaf 20 maart 2019 tot en met 30 april 2019 voor één ieder 6 weken ter inzage gelegen. Tijdens de terinzagetermijn zijn geen zienswijzen ingediend.

## <span id="page-46-1"></span><span id="page-46-0"></span>**BIJLAGEN BIJ DE TOELICHTING**

**Bijlage 1 Ruimtelijk kwaliteitsplan**

## <span id="page-47-0"></span>**Bijlage 2 Akoestisch onderzoek wegverkeerslawaai**

## <span id="page-48-0"></span>**Bijlage 3 Verkennend bodemonderzoek**