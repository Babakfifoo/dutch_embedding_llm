# **Uitwerkingsplan Reeënstraat – Lichtenbergseweg Silvolde**

**Oktober 2022 Status: Vastgesteld**

## **UITWERKINGSPLAN REEËNSTRAAT – LICHTENBERGSEWEG SILVOLDE**

Plan: Uitwerkingsplan Reeënstraat – Lichtenbergseweg Silvolde Plantype: Uitwerkingsplan IMRO-nummer: NL.IMRO.1509.BP000200-VA01 Status: Vastgesteld

Ruimtelijke plannen en advies

**BJZ.nu**

**1**

## **Toelichting**

|                                                      | HOOFDSTUK 1 | INLEIDING<br>                                                                                                                                                                         | 5  |
|------------------------------------------------------|-------------|---------------------------------------------------------------------------------------------------------------------------------------------------------------------------------------|----|
| 1.1<br>1.2<br>1.3<br>1.4<br>1.5                      |             | AANLEIDING 5<br>LIGGING VAN HET PLANGEBIED 5<br>DE BIJ HET PLAN BEHORENDE STUKKEN6<br>HUIDIG PLANOLOGISCHE REGIME 6<br>LEESWIJZER 7                                                   |    |
|                                                      | HOOFDSTUK 2 | HUIDIGE SITUATIE<br>                                                                                                                                                                  | 8  |
| 2.1<br>2.2                                           |             | RUIMTELIJKE EN FUNCTIONELE STRUCTUUR VAN SILVOLDE 8<br>BESTAANDE SITUATIE PLANGEBIED8                                                                                                 |    |
|                                                      | HOOFDSTUK 3 | PLANBESCHRIJVING<br>                                                                                                                                                                  | 10 |
| 3.1<br>3.2                                           |             | GEWENSTE ONTWIKKELING10<br>VERKEER & PARKEREN 11                                                                                                                                      |    |
|                                                      | HOOFDSTUK 4 | BELEIDSKADER<br>                                                                                                                                                                      | 13 |
| 4.1<br>4.2<br>4.3<br>4.4                             |             | RIJKSBELEID 13<br>PROVINCIAAL BELEID 14<br>REGIONAAL BELEID17<br>GEMEENTELIJK BELEID19                                                                                                |    |
|                                                      | HOOFDSTUK 5 | MILIEU-<br>EN OMGEVINGSASPECTEN                                                                                                                                                       | 24 |
| 5.1<br>5.2<br>5.3<br>5.4<br>5.5<br>5.6<br>5.7<br>5.8 |             | GELUID24<br>BODEMKWALITEIT25<br>LUCHTKWALITEIT 26<br>EXTERNE VEILIGHEID27<br>MILIEUZONERING 29<br>ECOLOGIE31<br>ARCHEOLOGIE & CULTUURHISTORIE 33<br>BESLUIT MILIEUEFFECTRAPPORTAGE 34 |    |
|                                                      | HOOFDSTUK 6 | WATERASPECTEN                                                                                                                                                                         | 36 |
| 6.1<br>6.2                                           |             | VIGEREND BELEID36<br>WATERPARAGRAAF 37                                                                                                                                                |    |
|                                                      | HOOFDSTUK 7 | JURIDISCHE ASPECTEN EN PLANVERANTWOORDING                                                                                                                                             | 39 |
| 7.1<br>7.2<br>7.3                                    |             | INLEIDING39<br>OPZET VAN DE REGELS 39<br>VERANTWOORDING VAN DE REGELS40                                                                                                               |    |
|                                                      | HOOFDSTUK 8 | ECONOMISCHE UITVOERBAARHEID<br>                                                                                                                                                       | 42 |
|                                                      | HOOFDSTUK 9 | VOOROVERLEG,<br>INSPRAAK EN ZIENSWIJZEN                                                                                                                                               | 43 |
| 9.1<br>9.2<br>9.3                                    |             | VOOROVERLEG43<br>INSPRAAK43<br>ZIENSWIJZEN43                                                                                                                                          |    |
|                                                      |             | BIJLAGEN BIJ DE TOELICHTING                                                                                                                                                           | 44 |
| BIJLAGE 1                                            |             | PARKEERDRUKONDERZOEK44                                                                                                                                                                |    |
|                                                      |             |                                                                                                                                                                                       |    |

| BIJLAGE 3 | ONDERZOEK STIKSTOFDEPOSITIE 46     |  |
|-----------|------------------------------------|--|
| BIJLAGE 4 | QUICKSCAN NATUURWAARDENONDERZOEK47 |  |
| BIJLAGE 5 | WATERTOETS48                       |  |
| BIJLAGE 6 | ZIENSWIJZENNOTA 49                 |  |
|           |                                    |  |

### <span id="page-5-1"></span><span id="page-5-0"></span>**HOOFDSTUK 1 INLEIDING**

### **1.1 Aanleiding**

Op 21 juni 2012 heeft de raad van de gemeente Oude IJsselstreek het bestemmingsplan "Lichtenberg, locatie Korenweg – Lichtenbergseweg, Reeënstraat, Silvolde" vastgesteld. Met dit uitwerkingsplan is voorzien in de juridisch-planologische kader voor de herontwikkeling van de locatie op de hoek van de Lichtenbergseweg en de Reeënstraat.

Het bestemmingsplan ging uit van drie fasen. Fase 1 en fase 2 zijn inmiddels uitgevoerd. Deze fasen hebben voorzien in de realisatie van een ontmoetingsplek voor jong en oud met wijkservicepunten, kantoren, een peuterspeelzaal en een kinderdagverblijf. In de tweede fase zijn op de locatie van een voormalige kinderdagverblijf twaalf grondgebonden woningen ontwikkeld. Fase 3 voorziet in een eventuele ontwikkeling van de locatie waar tot voorheen 24 seniorenwoningen hebben gestaan die inmiddels zijn gesloopt. Omdat de exacte invulling van dit gebied nog onzeker was, was voor dit gebied een zogenaamde "uit te werken" woonbestemming opgenomen. Dit betekent dat de gronden pas ontwikkeld kunnen worden nadat door het college van burgemeester en wethouders een uitwerkingsplan is vastgesteld.

Aangezien de verdere invulling inmiddels bekend is, kan de bestemming worden uitgewerkt. Concreet voorziet de voorliggende ontwikkeling in de realisatie van 16 grondgebonden woningen. Het voorliggende uitwerkingsplan maakt deze ontwikkeling planologisch mogelijk en toont aan dat de voorgenomen ontwikkeling in overeenstemming is met een goede ruimtelijke ordening en vanuit ruimtelijk en planologisch oogpunt verantwoord is.

### <span id="page-5-2"></span>**1.2 Ligging van het plangebied**

Het plangebied bevindt zich in de kern van Silvolde, in de gemeente Oude IJsselstreek. De ligging van het plangebied ten opzichte van de kern van Silvolde en de directe omgeving is weergegeven in afbeelding 1.1. Het plangebied is indicatief aangegeven met de rode ster en rode contour.

*Afbeelding 1.1 Ligging van het plangebied ten opzichte van de kern van Silvolde en de directe omgeving (Bron: PDOK)*

### <span id="page-6-0"></span>**1.3 De bij het plan behorende stukken**

Het "Uitwerkingsplan Reeënstraat – Lichtenbergseweg Silvolde" bestaat uit de volgende stukken:

- verbeelding (NL.IMRO.1509.BP000200-ON01) en een renvooi;
- regels (en bijhorende bijlagen);
- deze toelichting (en bijbehorende bijlagen).

Op de verbeelding is de bestemming van de in het plan begrepen gronden weergegeven. In de regels zijn bepalingen opgenomen om de uitgangspunten van het plan zeker te stellen. Het plan gaat vergezeld van een toelichting en bijhorende bijlagen. De toelichting geeft een duidelijk beeld van het uitwerkingsplan en van de daaraan ten grondslag liggende gedachten maar maakt geen deel uit van het juridisch bindende deel van het uitwerkingsplan.

### <span id="page-6-1"></span>**1.4 Huidig planologische regime**

Het plangebied ligt binnen de begrenzing van het bestemmingsplan "Lichtenberg, locatie Korenweg – Lichtenbergseweg – Reeënstraat, Silvolde", die op 21 juni 2012 is vastgesteld door de raad van de gemeente Oude IJsselstreek. In afbeelding 1.2 is een uitsnede van de verbeelding behorende bij dit uitwerkingsplan opgenomen. Het plangebied is daarbij aangegeven met de rode omlijning.

*Afbeelding 1.2 Uitsnede verbeelding bestemmingsplan "Lichtenberg, locatie Korenweg – Lichtenbergseweg – Reeënstraat, Silvolde" (Bron: www.ruimtelijkeplannen.nl)*

Ter plaatse van het plangebied geldt de enkelbestemming 'Woongebied – Uit te werken'. Deze gronden zijn hoofdzakelijk bestemd voor wonen, uitsluitend in de vorm van grondgebonden woningen. Voor het bouwen van bouwwerken gelden de navolgende regels:

- a. het is verboden bouwwerken te bouwen zonder een door het bevoegd gezag uitgewerkt plan dat rechtskracht heeft verkregen;
- b. er mogen uitsluitend grondgebonden woningen gerealiseerd worden;
- c. het aantal woningen moet overeenkomen met het aantal elders te slopen woningen;
- d. de goothoogte van de woningen bedraagt niet meer dan 6 m;
- e. de bouwhoogte van woningen bedraagt niet meer dan 10 m;
- f. het bebouwingspercentage mag maximaal 80% van het bestemmingsvlak bedragen.

Bij het uit te werken plan dient de uitvoerbaarheid te worden gewaarborgd, alsmede te worden voorzien in voldoende parkeergelegenheid.

Het voorliggende uitwerkingsplan voorziet in de uitwerking van de bestemming om zodoende de realisatie van 16 grondgebonden woningen mogelijk te maken. Hierbij wordt voldaan aan de geldende voorwaarden van de uitwerkingsbevoegdheid. In de voorliggende plantoelichting wordt aangetoond dat de voorgenomen ontwikkeling vanuit ruimtelijk oogpunt uitvoerbaar is en sprake is van een goede ruimtelijke ordening.

### <span id="page-7-0"></span>**1.5 Leeswijzer**

Na deze inleiding wordt in hoofdstuk 2 een beschrijving van de huidige situatie in het plangebied gegeven. Hoofdstuk 3 betreft een beschrijving van de gewenste situatie. In hoofdstuk 4 wordt ingegaan op het beleidskader. Hierin wordt het beleid van het Rijk, de provincie Gelderland en de gemeente Oude IJsselstreek beschreven. In hoofdstuk 5 passeren alle relevante milieu- en omgevingsaspecten de revue. Hoofdstuk 6 gaat in op de wateraspecten. In de hoofdstukken 7 en 8 wordt respectievelijk ingegaan op de juridische aspecten/planverantwoording en de economische uitvoerbaarheid van het project. Hoofdstuk 9 gaat in op het vooroverleg en de inspraak.

### <span id="page-8-1"></span><span id="page-8-0"></span>**HOOFDSTUK 2 HUIDIGE SITUATIE**

### **2.1 Ruimtelijke en functionele structuur van Silvolde**

Het dorp Silvolde is opgebouwd vanuit de bebouwingslinten Terborgseweg/Ulftseweg en de Prins Bernhardstraat. Tussen deze linten in zijn planmatig opgezette woongebieden ontstaan. De woongebieden bestaan hoofdzakelijk uit eengezinswoningen in de vorm van vrijstaande, half-vrijstaande of aaneengebouwde woningen. Sommige woningen zijn gebouwd in de structuur van een hofje of een woonerf. Daarnaast is in het centrum enkele gestapelde woningbouw aanwezig. De architectuur en oriëntatie van de woningen in Silvolde is zeer divers. Karakteristiek voor het gehele dorpsgebied is de zeer gevarieerde, dicht op elkaar staande bebouwing aan korte, gebogen smalle straten. Silvolde heeft een langgerekte vorm, waardoor de relatie met het buitengebied vrijwel overal in de kern voelbaar is. In het dorp zijn op veel plaatsen kleine groenelementen aanwezig, die de relatie met het buitengebied versterken.

Wonen vormt de belangrijkste en meest omvangrijke functie binnen de kern Silvolde. In de kern Silvolde komt in beperkte mate bedrijvigheid voor, verspreid over de kern. De kern Silvolde kent weinig voorzieningen. In het centrum bevinden zich enkele winkels, maar voor overige winkelvoorzieningen is men aangewezen op de wat grotere kernen, zoals bijvoorbeeld het naastgelegen Terborg. De kern Silvolde heeft een landelijk karakter dat mede tot uitdrukking komt in het vele groen dat in en om de bebouwde kom aanwezig is.

### <span id="page-8-2"></span>**2.2 Bestaande situatie plangebied**

Het plangebied betreft een onbebouwd perceel in de kern van Silvolde. Het plangebied ligt op de hoek van de Lichtenbergseweg en de Reeënstraat. De directe omgeving kenmerkt zich vooral door woningen. Het ruimtelijk beeld wordt verder voornamelijk bepaald door openbare ruimte en laanbeplanting. In afbeelding 2.1 is een luchtfoto opgenomen van de huidige situatie van het plangebied. De rode contour betreft een indicatieve weergave van het plangebied. In afbeelding 2.2 is een straatbeeldfoto genomen vanaf de Reeënstraat opgenomen.

*Afbeelding 2.1 Luchtfoto huidige situatie plangebied (Bron: PDOK)*

**"Uitwerkingsplan Reeënstraat – Lichtenbergseweg Silvolde"**  Vastgesteld

*Afbeelding 2.2 Straatbeeldfoto huidige situatie plangebied (Bron: Google Streetview, juli 2018)*

### <span id="page-10-1"></span><span id="page-10-0"></span>**HOOFDSTUK 3 PLANBESCHRIJVING**

### **3.1 Gewenste ontwikkeling**

Zoals reeds is benoemd, geldt ter plaatse van het plangebied een uit te werken woonbestemming. Deze bestemming is opgenomen in het bestemmingsplan "Lichtenberg, locatie Korenweg – Lichtenbergseweg – Reeënstraat, Silvolde". Dit uitwerkingsplan is opgesteld ten behoeve van de gefaseerde herontwikkeling van deze locatie. Fase 1 en 2 zijn inmiddels afgerond; de exacte invulling van de derde fase was ten tijde van het opstellen van het bestemmingsplan nog niet bekend. Om die reden is voor deze fase een uit te werken woonbestemming opgenomen. Deze uit te werken woonbestemming geldt ter plaatse van het plangebied van voorliggend uitwerkingsplan, te weten het in het vorige hoofdstuk beschreven onbebouwde perceel op de hoek van de Lichtenbergseweg en de Reeënstraat te Silvolde, in de gemeente Oude IJsselstreek.

De voorliggende ontwikkeling voorziet in de uitwerking van de hierboven beschreven uit te werken woonbestemming, waarbij wordt voorzien in de realisatie van 16 grondgebonden sociale huurwoningen. Van deze woningen worden er 8 levensloopbestendig gebouwd; de overige 8 worden ontwikkeld voor starters. De 8 levensloopbestendige woningen worden in 2 blokjes van 4 gerealiseerd. De woningen worden met 1 bouwlaag met kap gebouwd waarbij de goot- en bouwhoogte respectievelijk circa 3,5 en 7 meter bedragen. De starterswoningen worden ten oosten van de levensloopbestendige huurwoningen gerealiseerd. Dit betreffen 2-laagse woningen met een plat dak met een bouwhoogte van circa 6,5 meter.

In afbeelding 3.1 is het schetsontwerp van de gewenste situatie opgenomen.

*Afbeelding 3.1 Schetsontwerp gewenste situatie (Bron: 4D architecten)*

### <span id="page-11-0"></span>**3.2 Verkeer & parkeren**

#### **3.2.1 Algemeen**

Bij nieuwe ontwikkelingen moet rekening worden gehouden met de parkeerbehoefte en verkeersgeneratie die ontstaat. In dit geval wordt voor wat betreft de parkeerbehoefte aangesloten bij de parkeernormen uit het Gemeentelijk Verkeer- en Vervoerplan (GVVP) 2010-2020 van de gemeente Oude IJsselstreek. Per hoofdfunctie, bijvoorbeeld wonen, wordt in het GVVP de te hanteren normen gegeven. Voor nieuwe ontwikkelingen wordt als uitgangspunten gehanteerd dat in principe de maximale parkeernorm geldt. Hier wordt in dit uitwerkingsplan bij aangesloten.

Voor het berekenen van de verkeersgeneratie wordt aangesloten bij de publicatie 'Toekomstbestendig parkeren (december 2018)' van het CROW. Het CROW ontwikkelt en publiceert kennis onder andere op het gebied van verkeer en parkeren. Specifiek voor verkeersgeneratie en parkeren heeft het CROW de publicatie 'Kencijfers parkeren en verkeersgeneratie' opgesteld. Deze kencijfers zijn landelijk (en juridisch) geaccepteerd en worden gezien als de meest betrouwbare gegevens met betrekking tot het bepalen van de verkeersgeneratie en het benodigde aantal parkeerplaatsen. Overigens wordt opgemerkt dat bij iedere functie, in de CROW-publicatie, een maximum en minimum wordt genoemd. Dit is de bandbreedte. In voorliggend geval wordt van het gemiddelde uitgegaan.

In voorliggend geval worden 8 levensloopbestendige huurwoningen en 8 koopwoningen voor starters gerealiseerd in de kern van Silvolde, in de gemeente IJsselstreek. Ten aanzien van voorliggend plan worden de volgende uitgangspunten gehanteerd:

- Stedelijkheidsgraad: weinig stedelijk (Bron: CBS Statline, gemeente Oude IJsselstreek);
- Stedelijke zone: rest bebouwde kom;
- Functie:
	- o Huur, huis, sociale huur (8x);
	- o Koop, huis, tussen/hoek (8x);

#### **3.2.2 Parkeren**

Zoals in paragraaf 3.2.1 aangegeven, wordt bij het berekenen van de parkeerbehoefte aangesloten bij de maximale parkeernorm uit het GVVP 2010-2020 van de Gemeente Oude IJsselstreek. Op basis van het GVVP wordt de parkeerbehoefte als volgt berekend:

| Functie                | Parkeernorm per woning | Aantal woningen | Parkeerbehoefte |
|------------------------|------------------------|-----------------|-----------------|
| Woning goedkoop (bijv. | 1,7                    | 16              | 27,2            |
| sociale huurwoning)    |                        |                 |                 |
| Totaal                 |                        |                 | 27              |

De parkeerbehoefte bedraagt in voorliggend geval afgerond 27 parkeerplaatsen. Binnen het schetsontwerp in paragraaf 3.1 zijn de parkeerplaatsen opgenomen. Binnen het plangebied worden 24 parkeerplaatsen gerealiseerd, waarmee een deel van de behoefte zal moeten worden opgevangen in de bestaande parkeercapaciteit. Hier is bewust voor gekozen om de openbare ruimte groen en autoluw in te kunnen richten. De gemeente Oude IJsselstreek staat ervoor open dat een deel van de parkeervraag wordt opgevangen in het bestaande parkeeraanbod, mits wordt aangetoond dat er overcapaciteit beschikbaar is. Hiervoor is door Roelofs een parkeerdrukonderzoek uitgevoerd, waarvan de complete rapportage is opgenomen in bijlage 1 van deze toelichting. Hieronder wordt nader ingegaan op de belangrijkste resultaten en conclusies.

#### Parkeerdrukonderzoek

Op het maatgevende moment waren 99 van de 174 (= 57%) openbaar beschikbare parkeerplaatsen (parkeervakken en straatparkeren) bezet. Voor het bepalen van de restcapaciteit schrijft de gemeente Oude IJsselstreek een maximale bezetting van 85% voor. In het onderzoeksgebied zijn 174 openbare parkeerplaatsen beschikbaar, waarmee maximaal 148 voertuigen in de openbare ruimte binnen het onderzoeksgebied mogen parkeren. Tijdens het maatgevende moment zijn 99 geparkeerde voertuigen waargenomen, wat resulteert in een restcapaciteit van 49 parkeerplaatsen.

Naast de planlocatie (sectie 3 en 5) zijn 32 parkeerplaatsen beschikbaar. Uitgaande van de grenswaarde van 85%, leidt dit tot een 'beschikbare capaciteit' van 27 parkeerplaatsen. De maximale waargenomen bezetting in deze secties is 20 parkeerplaatsen, waarmee er een restcapaciteit van 7 parkeerplaatsen is.

Als gevolg van de voorgenomen ontwikkeling wordt er in een in- en uitrit aangelegd aansluitend op de Lichtenbergseweg. Hierdoor verdwijnen er naar verwachting 2 parkeerplaatsen. De restcapaciteit bedraagt daardoor 5 parkeerplaatsen. Dit is voldoende om de restvraag van de voorgenomen ontwikkeling van 3 parkeerplaatsen (27-24) op te vangen.

#### **3.2.3 Verkeer**

Uitgaande van de eerder genoemde uitgangspunten wordt de verkeersgeneratie als volgt berekend:

| Functie                  | Verkeersbewegingen<br>per woning | Aantal woningen | Verkeersgeneratie |
|--------------------------|----------------------------------|-----------------|-------------------|
| Huur, huis, sociale huur | 5,6                              | 8               | 44,8              |
| Koop, huis, tussen/hoek  | 7,4                              | 8               | 59,2              |
| Totaal                   |                                  |                 | 104               |

De verkeersgeneratie bedraagt in voorliggend geval 104 verkeersbewegingen per weekdagetmaal. De verkeersbewegingen worden in voorliggend geval afgewikkeld via het Patrijsplein, de Reeënstraat en de Lichtenbergseweg. Gezien de ligging van het plangebied kan worden aangenomen dat het grootste gedeelte van de verkeersbewegingen zich via de Lichtenbergseweg in noordelijke dan wel zuidelijke richting beweegt. De genoemde wegen zijn van ruim voldoende omvang om de verkeersbewegingen veilig en eenvoudig af te wikkelen.

#### **3.2.3 Conclusie**

Er wordt geconcludeerd dat er vanuit verkeerskundig oogpunt geen belemmering zijn voor de in dit uitwerkingsplan besloten ontwikkeling.

### <span id="page-13-0"></span>**HOOFDSTUK 4 BELEIDSKADER**

Dit hoofdstuk beschrijft, voor zover van belang, het rijks-, provinciaal-, regionaal en gemeentelijk beleid. Naast de belangrijkste algemene uitgangspunten worden de specifieke voor dit plangebied geldende uitgangspunten weergegeven.

### <span id="page-13-1"></span>**4.1 Rijksbeleid**

#### **4.1.1 Ladder voor duurzame verstedelijking**

#### *4.1.1.1 Algemeen*

De ladder voor duurzame verstedelijking is per 1 oktober 2012 als motiveringseis in het Besluit ruimtelijke ordening (artikel 3.1.6, lid 2) opgenomen. Op 1 juli 2017 is de Ladder in het Besluit ruimtelijke ordening gewijzigd. Aanleiding voor de wijziging waren de in de praktijk gesignaleerde knelpunten bij de uitvoering van de Ladder en de wens om te komen tot een vereenvoudigt en geoptimaliseerd instrument.

Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Hierbij geldt een motiveringsvereiste voor het bevoegd gezag als nieuwe stedelijke ontwikkelingen planologisch mogelijk worden gemaakt.

Teneinde een ontwikkeling adequaat te kunnen toetsen aan de ladder is het noodzakelijk inzicht te geven in de begrippen 'bestaand stedelijk gebied' en 'stedelijke ontwikkeling'.

In de Bro zijn in artikel 1.1.1 definities opgenomen voor:

bestaand stedelijk gebied: 'bestaand stedenbouwkundig samenstel van bebouwing ten behoeve van wonen, dienstverlening, bedrijvigheid, detailhandel of horeca, alsmede de daarbij behorende openbare of sociaal culturele voorzieningen, stedelijk groen en infrastructuur'.

stedelijke ontwikkeling: ´ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen.´

Bij het beschrijven van de behoefte dient te worden uitgegaan van het saldo van de aantoonbare vraag naar de voorgenomen ontwikkeling (de komende tien jaar, zijnde de looptijd van het bestemmingsplan) verminderd met het aanbod in planologische besluiten, ook als het feitelijk nog niet is gerealiseerd (harde plancapaciteit).

#### *4.1.1.2 Toetsing aan de ladder voor duurzame verstedelijking*

Wat betreft de 'Ladder voor duurzame verstedelijking' wordt opgemerkt dat de ladder van toepassing is bij 'nieuwe stedelijke ontwikkelingen' (3.1.6 Bro). Er zijn inmiddels meerdere gerechtelijke uitspraken geweest over deze begripsdefinitie.

Uit Afdelingsjurisprudentie blijkt dat de vraag wanneer sprake is van een nieuwe stedelijke ontwikkeling in grote mate casuïstisch wordt beantwoord. Zo heeft de Afdeling uitgemaakt dat de bouw van 11 woningen niet als stedelijke ontwikkeling wordt gezien. De raad is van oordeel dat gelet het aantal woningen dat het plan mogelijk maakt, het plan niet voorziet in een woningbouwlocatie of andere stedelijke ontwikkeling als bedoeld in artikel 1.1.1 eerste lid, aanhef en onder i van het Bro. Artikel 3.1.6, tweede lid, van het Bro is dan ook niet van toepassing (ABRvS 16 september 2015; ECLI:NL:RVS:2015:2921).

In voorliggend geval worden er 16 nieuwe woningen gerealiseerd. Daarmee is er in beginsel sprake van een nieuwe stedelijke ontwikkeling. Artikel 3.1.6 lid 2 van de Bro geeft aan dat de toelichting op een ruimtelijk plan dat een nieuwe stedelijke ontwikkeling mogelijk maakt, moet voldoen aan een aantal voorwaarden:

- er wordt beschreven dat de voorgenomen stedelijke ontwikkeling voorziet in een behoefte;
- indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien.

#### **Behoefte**

De voorliggende ontwikkeling voorziet in de realisatie van 8 levensloopbestendige huurwoningen en 8 starterswoningen. De gemeente Oude IJsselstreek heeft in de structuurvisie en de woonvisie de visie op wonen uiteengezet, waarin wordt beschreven voor welke doelgroepen een concrete woonbehoefte bestaat. Hierin wordt onder andere beschreven dat de toekomstige woningbouw moet inspelen op de gezinsverdunning en moet voorzien in aantrekkelijke woningen voor starters die graag in de gemeente willen blijven wonen. Daarnaast dient gebouwd te worden voor senioren vanwege het toenemend aantal seniorenhuishoudens. Voorliggende ontwikkeling levert een bijdrage aan de behoefte aan zowel starters- als seniorenwoningen, waarmee deze stedelijke ontwikkeling in een concrete kwalitatieve behoefte voorziet.

Naast een kwalitatieve woningbehoefte voorziet de ontwikkeling verder in een kwantitatieve woningbehoefte. Zoals ook blijkt uit paragraaf 4.4.2, is uit een 2019 uitgevoerd onderzoek gebleken dat er in de gemeente Oude IJsselstreek een behoefte bestaat aan 1.000 tot 2.250 woningen. Met de toevoeging van 16 woningen wordt bijgedragen aan deze behoefte.

Verder wordt opgemerkt dat één van de voorwaarden van de uitwerkingsbevoegdheid voor dit uitwerkingsplan is dat het aantal woningen overeen moet komen met het aantal elders te slopen woningen. Vanaf de inwerkingtreding (in 2012) van het nu geldende bestemmingsplan zijn en worden in Silvolde in totaal 48 huurwoningen gesloopt door Wonion. Over de gehele gemeente bekeken gaat het om 98 woningen die door Wonion worden gesloopt. Het aantal terug te bouwen woningen is daarmee kleiner dan het aantal elders te slopen woningen. Met het bouwen van 16 woningen voor starters en senioren wordt een bijdrage geleverd aan het tegengaan van de kwalitatieve mismatch in de vraag en aanbod op de woningmarkt, zoals wordt gesignaleerd in paragraaf 4.4.2.

Al met al sluit de voorliggende ontwikkeling aan bij de kwantitatieve en kwalitatieve behoefte van de gemeente Oude IJsselstreek.

#### **Binnen of buiten stedelijk gebied**

De voorgenomen ontwikkeling betreft de realisatie van 16 woningen in de kern van Silvolde. Hiermee is sprake van zuinig en zorgvuldig ruimtegebruik, indachtig het doel van de ladder voor duurzame verstedelijking, waarbij wordt gestreefd naar een optimale benutting van de ruimte in stedelijk gebied.

#### **Conclusie**

Gezien het voornoemde wordt geconcludeerd dat het plan in overeenstemming is met de Ladder voor duurzame verstedelijking.

#### **4.1.2 Conclusie toetsing aan het rijksbeleid**

Geconcludeerd wordt dat het relevante ruimtelijke ordeningsbeleid op rijksniveau de in dit uitwerkingsplan besloten ontwikkeling niet in de weg staat.

### <span id="page-14-0"></span>**4.2 Provinciaal beleid**

Het provinciaal beleid is verwoord in tal van plannen. Het belangrijkste plan betreft de Omgevingsvisie Gelderland, welke is verankerd in de Omgevingsverordening Gelderland.

#### **4.2.1 Omgevingsvisie Gelderland**

#### *4.2.1.1 Algemeen*

Op 19 december 2018 is de Omgevingsvisie 'Gaaf Gelderland' vastgesteld. Op 1 maart 2019 is deze in werking getreden. De provincie wil Gelderland in de toekomst 'Gaaf' houden, en vindt dat we daar nu wat voor moeten doen. De provincie staat voor stevige uitdagingen. Er zijn grote, verscheidene ontwikkelingen die ook Gelderland raken.

Hierbij staan een gezond, veilig, schoon en welvarend Gelderland centraal. De focus ligt op duurzaamheid, verbondenheid en een krachtige economie als werkende bestanddelen voor een gezond, veilig, schoon en welvarend Gelderland.

Om de focus op een duurzaam, verbonden en economisch krachtig Gelderland uit te werken, streeft de provincie zeven samenhangende ambities na. Met behulp van deze zeven ambities geeft de provincie hier uitvoering aan:

- 1. Energietransitie, van fossiel naar duurzaam;
- 2. Klimaatadaptie: omgaan met veranderend weer;
- 3. Circulaire economie: het sluiten van kringlopen;
- 4. Biodiversiteit: werken met de natuur;
- 5. Bereikbaarheid: duurzaam verbonden;
- 6. Vestigingsklimaat: een krachtige, duurzame topregio;
- 7. Woon- en leefomgeving: dynamisch, divers, duurzaam.

#### *4.2.1.2 Continuering ruimtelijk beleid*

Een vijftal wettelijk verplichte planfiguren voor het provinciaal beleid voor de leefomgeving gaat sinds 2014 op in de Omgevingsvisie. Dit gaat over planfiguren voor ruimte, natuur, water, milieu en verkeer en vervoer. Vanuit de Omgevingsvisie 2014 vinden wij de volgende zaken van belang. Deze worden door de provincie Gelderland gecontinueerd. Het gaat om de thema's:

- Ruimtelijk beleid;
- Waterbeleid;
- Milieubeleid;
- Natuur- en landschapsbeleid;
- Verkeers- en vervoerbeleid.

#### *4.2.1.3 Wonen*

De provincie en haar partners streven er samen naar om vraag en aanbod op de woningmarkt met elkaar in balans te brengen en te houden. In de Regionale Woonagenda agenderen alle (relevante) partijen in een regio de regionale opgaven op het gebied van wonen. Zij maken afspraken over wat zij hieraan gaan doen. De provincie is een van de partijen. Als belangrijke doelgroepen van beleid zijn genoemd:

- ouderen;
- mensen met een zorgindicatie;
- jongeren;
- arbeidsmigranten;
- middeninkomens.

Een belangrijke opgave voor deze Regionale Woonagenda's is de programmering van veranderingen in de regionale woningvoorraad. Het betrekken van meerdere partijen helpt om vanuit verschillende achtergronden actuele informatie over de regionale woningmarkt te krijgen. Kansen en risico's van nieuwe projecten of van bestaande (harde) plancapaciteit kunnen zo beter worden onderbouwd.

De provincie Gelderland streeft op de woningmarkt naar een vraaggerichte in plaats van aanbodgerichte benadering. Aangetoonde woningbehoefte (de vraag) zou moeten kunnen worden gefaciliteerd, in de vorm, op de plaats en op het moment dat die zich voordoet.

#### *4.2.1.4 Toetsing van het initiatief aan de Omgevingsvisie Gelderland*

Op basis van de toetsing van de voorgenomen ontwikkeling aan het regionale (paragraaf 4.3) en gemeentelijke (paragraaf 4.4) woonbeleid, wordt geconcludeerd dat de voorgenomen ontwikkeling toeziet op een woningbouwontwikkeling waar kwalitatief gezien nadrukkelijk behoefte naar is in de gemeente Oude IJsselstreek. Er wordt dan ook voldaan aan de uitgangspunten uit de Omgevingsvisie Gelderland.

#### **4.2.2 Omgevingsverordening Gelderland**

#### *4.2.2.1 Algemeen*

Met een ruimtelijke verordening stelt de provincie regels aan ruimtelijke plannen van gemeenten. De provincie richt zich hierbij op onderwerpen die van provinciaal belang zijn, zoals verstedelijking, natuur, nationale landschappen, water en glastuinbouw. Gemeenten krijgen op sommige terreinen meer beleidsvrijheid, terwijl ze op andere gebieden te maken krijgen met strikte provinciale richtlijnen.

De regels in de verordening kunnen betrekking hebben op het hele provinciale grondgebied, delen of gebiedsgerichte thema's. Gemeenten moeten binnen een bepaalde termijn hun bestemmingsplan op deze regels afstemmen.

#### *4.2.2.2 Van toepassing zijnde artikelen*

In voorliggend geval betreft het voornemen een binnenstedelijke woningbouwontwikkeling. Hierdoor is met name artikel 2.2 (instructieregel bestemmingsplan doorwerking regionale woonagenda) van toepassing.

Hierna wordt de voorgenomen ontwikkeling getoetst aan de genoemde artikelen.

Artikel 2.2 (instructieregel bestemmingsplan doorwerking regionale woonagenda)

- 1. Een bestemmingsplan maakt nieuwe woningen alleen mogelijk als die ontwikkeling past binnen een door Gedeputeerde Staten vastgestelde regionale woonagenda.
- 2. Als een ontwikkeling niet past binnen de vigerende regionale woonagenda, kan een bestemmingsplan vooruitlopend op de eerstvolgende actualisatie van de regionale woonagenda nieuwe woningen toch mogelijk maken onder de volgende voorwaarden:
	- a. er wordt voldaan aan de eisen van de Ladder voor duurzame verstedelijking;
	- b. de ontwikkeling past binnen het meest recente provinciale beleid;
	- c. er heeft aantoonbaar regionale afstemming plaatsgevonden over deze ontwikkeling, en
	- d. Gedeputeerde Staten stemmen in met deze ontwikkeling.

#### *4.2.2.3 Toetsing van het initiatief aan de 'Omgevingsverordening Gelderland'*

In paragraaf 4.1 is reeds aangetoond dat de voorgenomen ontwikkeling voldoet aan de Ladder voor duurzame verstedelijking. In paragraaf 4.3 (regionaal beleid) en paragraaf 4.4 (gemeentelijk beleid) wordt beleid inzake woningbouw beschreven en getoetst. Hieruit blijkt dat de beoogde woningbouwontwikkeling zowel kwantitatief als kwalitatief passend is binnen de beleidskaders. Kortheidshalve wordt hier verwezen naar de genoemde paragrafen.

Met de ontwikkeling wordt voorzien in een concrete woningbehoefte in de kern van Silvolde. Resumerend wordt gesteld dat het voornemen in overeenstemming is met artikel 2.2 uit de Omgevingsverordening Gelderland.

#### **4.2.4 Toetsing aan het provinciaal beleid**

Geconcludeerd wordt dat voorgenomen ontwikkeling in overeenstemming is met de uitgangspunten uit het provinciaal beleid.

### <span id="page-17-0"></span>**4.3 Regionaal beleid**

#### **4.3.1 Regionale structuurvisie Achterhoek 2012**

#### *4.3.1.1 Algemeen*

De Achterhoekse gemeenten werken op het vlak van de ruimtelijke ordening samen in een intergemeentelijk overleg ruimtelijke ordening en volkshuisvesting. In een ambtelijke werkgroep en een bestuurlijk overleg zijn alle acht de gemeenten vertegenwoordigd. In maart 2010 is in het bestuurlijk overleg afgesproken om een gezamenlijke visie op de ruimtelijke ontwikkeling van de regio Achterhoek op te stellen.

De regionale structuurvisie Achterhoek 2012 is een actualisatie van de regionale structuurvisie uit 2004. Er is gekozen voor een actualisatie, omdat er zich een aantal relevante en ingrijpende economische en maatschappelijke ontwikkelingen voordoen, zoals:

- energietransitie en het inspelen op de gevolgen van de klimaatveranderingen
- bevolkingsverandering, krimp, vergrijzing en ontgroening en
- de veranderingen in de landbouw en het landelijk gebied

De verwachting is dat deze ontwikkelingen gevolgen kunnen hebben voor de manier waarop er nu gewoond, geleefd en gewerkt wordt in de regio Achterhoek. Ze hebben invloed op de wijze waarop geld verdiend wordt in de regio. Wijzigingen hierin kunnen ruimtelijke consequenties hebben. De geactualiseerde visie wil richting geven aan het regionaal ruimtelijk beleid om de transitieopgaven op juiste wijze te kunnen faciliteren. Dit door belangrijke ruimtelijke thema's te agenderen en hierop afstemming tussen gemeenten te zoeken. Het doel hiervan is om ook in de toekomst te kunnen spreken van een vitale, regionale economie en een zeer prettige omgeving om in te wonen en te recreëren.

#### *4.3.1.2 Bevolkingsverandering als dominante ontwikkeling*

De bevolkingsdaling is voor het ruimtelijk beleid de dominante ontwikkeling. De afname van de bevolking is in een aantal gemeenten zichtbaar en zal ook op regionale schaal zichtbaar worden. De verwachting is dat de totale bevolking van de Achterhoek in dertig jaar zal dalen van 300.000 inwoners in 2010 naar 275.000 inwoners in 2040. Het aantrekken van arbeidskrachten van elders, vanwege terugloop in de beroepsbevolking, zou er toe kunnen leiden dat de effecten van de voorspelde krimp wat afgezwakt worden. De Achterhoek reageert op deze krimpvoorspelling door maatregelen te nemen op volkshuisvestelijk en ruimtelijk gebied. In regionaal verband is de planvoorraad teruggebracht van ruim 15.000 woningen naar 5.900 woningen. De focus moet komen te liggen bij de bestaande (particuliere) woningvoorraad. Het is een belangrijke opgave om de woningvoorraad aan te passen aan de toekomstige kwalitatieve woningbouwbehoefte. Zeven gemeenten in de Achterhoek, de provincie Gelderland en alle corporaties in de Achterhoek hebben de samenwerking op het woonbeleid gestalte gegeven middels de 'Regionale woonvisie 2010-2020'.

#### *4.3.1.3 Toetsing van het initiatief aan de regionale structuurvisie Achterhoek 2012*

De voorgenomen ontwikkeling ziet toe op de realisatie van type woningen waar de komende jaren juist wel behoefte aan is. Het gaat om woningen die geschikt zijn voor senioren en starters. Hoewel er in de regionale structuurvisie nadrukkelijk wordt ingezet op de bevolkingskrimp, dienen ten alle tijden wel voldoende woningen in het juiste segment beschikbaar te zijn. De voorgenomen ontwikkeling draagt hieraan bij. In de navolgende paragrafen wordt het voornemen nader getoetst aan specifiek woonbeleid op regionaal en gemeentelijk niveau. Hierbij blijkt eveneens dat er wordt gebouwd naar behoefte.

Gelet op het vorenstaande wordt geconcludeerd dat de voorgenomen ontwikkeling in overeenstemming is met de 'Regionale structuurvisie Achterhoek 2012'.

#### **4.3.2 Regionale woonagenda Achterhoek 2015-2025**

#### *4.3.2.1 Algemeen*

Op 24 september 2015 heeft de gemeenteraad de Regionale Woonagenda 2015-2025 vastgesteld. Hiermee is er een opvolger van de regionale woonvisie Achterhoek 2010-2020, waarin afspraken zijn gemaakt over woningvoorraad in de Achterhoek. Met de Regionale Woonagenda willen de samenwerkende gemeenten, corporaties en provincie de volgende doelstellingen en ambities bereiken:

- 1. Er zijn in 2025 voldoende woningen van een door bewoners en woningzoekenden gewenste prijs en kwaliteit voorhanden in de bestaande woningvoorraad.
- 2. Het eerder afgesproken aantal netto toe te voegen woningen op regioniveau (5.900) wordt met 10% verlaagd in verband met de voorziene krimp van de regio. Dit betekent dat er tussen 2015 en 2025 netto nog 3.145 woningen worden toegevoegd. Meer bouwen vergroot de kans op leegstand en leidt tot een grotere sloopopgave (met name in de particuliere markt) vanaf het moment dat er sprake is van huishouden daling.
- 3. Op termijn zal sloop van woningen meer dan ooit noodzakelijke worden. Sloop/nieuwbouw is een gezamenlijke regionale opgave en levert een belangrijke bijdrage aan het instandhouden van de woonkwaliteit van de regio. Het draagt tevens bij aan het realiseren van de energiedoelstellingen en aan het vergroten van de woningvoorraad die levensloopbestendig is.
- 4. Bij de monitoring van de leegstand van woningen hanteren we de grens van maximaal 2%. Hierbij maken we onderscheid tussen huur en koop: huur maximaal 1% en koop maximaal 3%. Als de werkelijke leegstand hoger is dan genoemde percentages wordt aan de hand van een nadere analyse bepaald of maatregelen nodig zijn.
- 5. Binnen de bestaande woningvoorraad is enerzijds sprake van waardevermindering en anderzijds van waardetoevoeging. Per saldo streven we zowel op regionaal als op lokaal niveau op waardebehoud.
- 6. De leefbaarheidsaspecten worden door bewoners gewaardeerd met eenzelfde oordeel als uit het Achterhoeks Woonwensen en Leefbaarheidsonderzoek 2013 (AWLO) naar voren kwam.
- 7. Er zijn voldoende kwalitatief hoogwaardige en bereikbare voorzieningen (ontmoeting, onderwijs, sport, zorg) om in de behoefte van de inwoners te voorzien.
- 8. In het Akkoord van Groenlo is afgesproken toe te werken naar een energieneutrale Achterhoek in 2030. Een van de onderdelen hierbij vormt het verduurzamen van de bestaande woningvoorraad.

De afgelopen jaren hebben gemeenten, corporaties en provincie samen de schouders gezet onder de aanpak van de activiteiten, voortkomende uit de Regionale Woonvisie 2010-2020. Ditzelfde wordt nu opnieuw gevraagd bij de aanpak van de activiteiten uit de Regionale Woonagenda 2015-2025.

#### *4.3.2.2 Toetsing van het initiatief aan de Regionale woonagenda Achterhoek 2015-2025*

In paragraaf 4.4 wordt nader ingegaan op de vertaling van de Regionale woonagenda in het gemeentelijke woonbeleid. Op dit punt wordt geconcludeerd dat de voorgenomen ontwikkeling in kwalitatieve en kwantitatieve zin aansluit op de woonbehoefte in de regio en specifiek in de gemeente Oude IJsselstreek. De voorgenomen ontwikkeling is daarmee passend binnen de regionale woonagenda.

#### **4.3.3 Kwalitatieve toetsingscriteria voor woningbouw in de Achterhoek**

#### *4.3.3.1 Algemeen*

In september 2019 zijn de kwalitatieve toetsingscriteria voor woningbouw in de Achterhoek vastgesteld door de gemeenteraad van Oude IJsselstreek. Op basis van het AWLO 2017 is in dit beleidsstuk beschreven hoe de bouwopgave eruit ziet in de regio. Uit het onderzoek blijkt dat er voornamelijk behoefte is aan woningen voor starters en geschikt aanbod voor senioren zodat zij kunnen doorstromen in de woningmarkt. Er zijn regionaal drie kwaliteitscriteria opgesteld waaraan nieuwe initiatieven moeten voldoen:

- De behoefte is aangetoond;
- Voorrang voor transformatie van leegstaand vastgoed (verbouw of nieuwbouw na sloop);
- Inbreiding gaat voor uitbreiding;

#### *4.3.3.2 Toetsing van de ontwikkeling aan de Kwalitatieve toetsingscriteria voor woningbouw in de Achterhoek*

Het belangrijkste advies in het AWLO over nieuwbouw geeft aan dat in de bestaande woningvoorraad onvoldoende aanbod is voor starters en senioren. Koop rijwoningen en appartementen worden gezien als betaalbare woningen voor starters. Daarnaast worden koop- en huur appartementen met lift als geschikt gezien voor senioren.

De voorgenomen ontwikkeling past binnen de kwalitatieve toetsingscriteria voor woningbouw in de Achterhoek.

### <span id="page-19-0"></span>**4.4 Gemeentelijk beleid**

#### **4.4.1 Structuurvisie Oude IJsselstreek 2025**

#### *4.4.1.1 Algemeen*

De gemeenteraad van Oude IJsselstreek heeft op 12 mei 2011 de Structuurvisie Oude IJsselstreek 2025 vastgesteld. De Structuurvisie geeft richting aan het ruimtelijke, economische en maatschappelijke beleid van de gemeente en laat in grote lijnen zien hoe Oude IJsselstreek zich tot het jaar 2025 zal gaan ontwikkelen. De gemeente Oude IJsselstreek wil zich graag verder ontwikkelen als een dynamische gemeente. Deze boodschap blijft voor de komende jaren een belangrijk uitgangspunt voor het gemeentelijke woonbeleid. Naast het motto "de juiste woning op de juiste plaats", spelen onder andere kwaliteit van de leefomgeving en de leefbaarheid hierbij een belangrijke rol. Achteruitgang en verloedering van de woon- en leefomgeving moet worden tegengegaan. De bijstelling van de bouwopgave voor de gemeente vraagt om aanpassing van beleid en bestaande bouwplannen. De juiste woning op de juiste plek is hierbij leidend.

#### *4.4.1.2 Visie op wonen*

De gemeente wil de Oude IJsselstreek graag verder ontwikkelen als een dynamische gemeente. Deze boodschap blijft voor de komende jaren een belangrijk uitgangspunt voor het gemeentelijke woonbeleid. Hierbij zijn het Kwalitatief Woon Programma (KWP3) de regionale woonvisie en de woonvisie Oude IJsselstreek kaders voor wonen in de gemeente. Naast het motto "de juiste woning op de juiste plaats", spelen onder andere kwaliteit van de leefomgeving en openbare orde en veiligheid hierbij een belangrijke rol.

De gemeente wil voornamelijk voor eigen inwoners een aantrekkelijke gemeente zijn om in te wonen, maar ook nieuwe inwoners moeten hun plek kunnen vinden binnen de gemeente. In de nieuwbouwprojecten wil de gemeente het ook voor starters op de woningmarkt mogelijk maken om in de gemeente te (blijven) wonen, of na hun studie terug te kunnen keren naar hun oude woonplaats. Voor senioren worden levensloopbestendige woningen gerealiseerd, in zowel bestaande- als nieuwbouw, met een hoog serviceniveau, nabij voorzieningen. Er moet voldoende woonruimte zijn voor mensen met een lager inkomen.

De gemeente Oude IJsselstreek kiest waar mogelijk voor inbreiding, maar met behoud van waardevol groen in de kernen. Inbreiden betekent niet dat alle vrije en groene ruimte in een kern volgebouwd wordt. Functieverandering van bijvoorbeeld bedrijven, scholen etc. bieden vaak mooie mogelijkheden voor de realisatie van woningbouw. Inbreiding moet plaatsvinden passend bij de aard, maat en schaal van de betreffende kern. Waardevolle panden worden zoveel mogelijk behouden en gebruikt voor nieuwe ontwikkelingen.

De kleine kernen ontwikkelen zich naar eigen behoefte. Rustig en ruim wonen staat hier voorop. Sterke inbreiding of grootschalige uitbreiding is hier niet aan de orde. Ulft, Silvolde, Terborg en Etten zijn aangewezen als wooncluster. Hier zal de meeste nieuwbouw plaatsvinden. Varsseveld is bestempeld als economisch

cluster. Daar zal de woningbouw dan ook op afgestemd gaan worden. Uitbreiding vindt slechts beperkt plaats, daar waar het mogelijk is en afhankelijk van de behoefte. Uitbreiding is slechts aanvullend op inbreiding. Waar in de grotere kernen op inbreidingslocaties niet de mogelijkheden bestaan om te bouwen voor de behoefte dan kunnen uitbreidingslocaties uitkomst bieden.

#### *4.4.1.3 Toetsing van het initiatief aan de 'Structuurvisie Oude IJsselstreek 2025'*

De voorliggende ontwikkeling voorziet in de realisatie van 16 grondgebonden woningen in de kern van Silvolde. Uit de Structuurvisie van de gemeente Oude IJsselstreek blijkt dat Silvolde is aangewezen als wooncluster, waardoor hier de meeste nieuwbouw zal plaatsvinden. Nieuwbouw in de vorm van inbreiding is op deze locatie daarom een wenselijke ontwikkeling. Het plangebied betreft in voorliggend geval een inbreidingslocatie, waardoor de voorliggende ontwikkeling aansluit bij de gemeentelijke visie op nieuwbouwprojecten.

Daarnaast wordt aangesloten bij een concrete woningbehoefte, aangezien de gemeente de ambitie heeft geformuleerd om bij nieuwbouwprojecten starters de mogelijkheid te bieden om in de gemeente te (blijven) wonen. Voor senioren worden levensloopbestendige woningen gerealiseerd nabij voorzieningen. Met de voorliggende ontwikkeling worden 8 starters- en 8 levensloopbestendige woningen gerealiseerd, waardoor een bijdrage wordt geleverd aan een concrete woonbehoefte in de gemeente Oude IJsselstreek.

Geconcludeerd wordt dat de voorliggende ontwikkeling naadloos aansluit bij de Structuurvisie Oude IJsselstreek 2025.

#### **4.4.2 Woonvisie gemeente Oude IJsselstreek**

#### *4.4.2.1 Algemeen*

In de woonvisie van de gemeente Oude IJsselstreek wordt de basis gelegd hoe de gemeente, samen met corporaties en huurders, de woningvoorraad bestendig wilt maken voor een duurzame toekomst. De grootste opgave hiervoor ligt in de particuliere sector (slecht een kwart van de woningen in de gemeente wordt beheerd door woningbouwcorporaties).

#### *4.4.2.2 Verduurzaming*

De gemeente is voornemens om een bijdrage te leveren aan het realiseren van klimaat-, energie- en duurzaamheidsdoelstellingen. In 2030 moet de gemeente energieneutraal zijn. Daarnaast laat de Woonmonitor na jarenlange stagnatie ook in de regio Achterhoek herstel van de woningmarkt zien. Verkooptijden dalen, prijzen stijgen en het aanbod van koopwoningen loopt terug. Er is echter sprake van een verschuiving in de woningvraag. Er is een tekort aan woningen voor kleine huishoudens, met name voor starters en senioren.

#### *4.4.2.3 Woningvoorraad en waardebehoud*

Het gaat om het gereed maken voor de toekomst van de bestaande voorraad en het voorkomen van waardeverlies door het stimuleren van verduurzaming en levensloopbestendigheid. Het uitnemen van woningen aan onderkant van de woningmarkt moet worden voorbereid waarbij (beperkt) terugbouwen door toevoeging van ontbrekende kwaliteiten mogelijk wordt gemaakt.

#### Bevolkingsdaling

De bevolkingsprognoses voor de Achterhoek geven een bevolkingsdaling van ca. 10% in de komende 30 jaar aan. Voor de gemeente Oude IJsselstreek betekent dat een daling van 3.000 tot 4.000 inwoners, de omvang van een redelijk grote kern. In Oude IJsselstreek is er vanaf 2009 een sterfteoverschot dat jaarlijks toeneemt: in 2016 overleden 1,5 maal zoveel personen als er werden geboren, jaarlijks verlaten veel jongeren de

gemeente om een universitaire- of HBO-studie te volgen. De groei van het aantal huishoudens houdt echter voorlopig nog aan door de huishoudenverdunning (meer 1-persoons- en minder meerpersoonshuishoudens).

#### Verschuiving in de woningbehoefte

De Woonmonitor laat na jarenlange stagnatie ook in de regio Achterhoek herstel van de woningmarkt zien. Verkooptijden dalen, prijzen stijgen en het aanbod van koopwoningen loopt terug. Tijdens de voorbereiding van deze Woonvisie georganiseerde bewonersavonden is "er is niks meer te krijgen" geroepen. De gemeente kan dit leggen naast de zojuist beschreven toename van het aantal kleine huishoudens. Dit leidt tot een belangrijke verschuiving in de woningvraag, de gemeente lijkt verzeild te raken in een ander soort stagnatie: tekort aan woningen voor kleine huishoudens, met name voor starters en senioren.

Om aan de toekomstige vraag in de gemeente te voldoen wil de gemeente ruimte bieden aan nieuwe initiatieven die passen bij de toekomstige vraag. Om dit mogelijk te maken wil de gemeente flexibel om gaan met de nieuwbouwcapaciteit door nieuwbouw voor kleine huishoudens te realiseren.

#### *4.4.2.4 Versnelling woningbouw Oude IJsselstreek: de volgende stap*

Door recente ontwikkelingen als de versnelde toename van de krapte op de woningmarkt, de toestroom van woningzoekenden uit het westen, de toenemende vraag van ondernemers voor geschikte woonruimte voor de werknemers heeft de gemeente Oude IJsselstreek gezien dat het noodzakelijk en ook zeer gewenst is om het beleid m.b.t. tot de versnelling van de woningbouw aan te passen. Om deze reden is op 21 april 2021 ingestemd met het raadsvoorstel 'Versnelling woningbouw Oude IJsselstreek: de volgende stap'.

Uit onderzoek is gebleken dat tot 2030 behoefte is aan minimaal 1.000 en aan maximaal 2.250 woningen. Het getal van 1.000 woningen duidt op een bestendiging van de huidige doelstelling van de gemeente om jaarlijks tussen de 100 tot 150 woningen toe te voegen. Met het oppakken van woningbouw op transformatie- en/of inbreidingslocaties gaat de gemeente Oude IJsselstreek onverminderd verder, echter wordt het potentieel van deze locaties ingeschat op circa 800 woningen. De aangetoonde behoefte tot 2.250 woningen kan daarmee niet worden opgevangen op deze locaties, waarmee uitleglocaties aan de randen van de kernen benodigd zijn. Met het instemmen van het raadbesluit 'Versnelling woningbouw Oude IJsselstreek: de volgende stap' is een eerste stap gezet met het versnellen van de woningbouw in de gemeente. Starters en/of senioren zijn hierin als prioritaire doelgroep aangewezen.

#### *4.4.2.5 Toetsing van het initiatief aan de Woonvisie gemeente Oude IJsselstreek*

De gemeente Oude IJsselstreek signaleert een duidelijke behoefte aan woningen voor starters en senioren. Hiervoor is op 22 april 2021 onder andere een raadsbesluit genomen waarmee wordt ingezet op versnelling van de woningbouw in de gemeente Oude IJsselstreek. Uit onderzoek is namelijk gebleken dat er tot 2030 behoefte is aan minimaal 1.000 en maximaal 2.250 woningen. Met de voorliggende ontwikkeling wordt bijgedragen aan deze kwantitatieve behoefte. Daarnaast wordt gebouwd voor senioren en starters, waarmee de ontwikkeling tevens aansluit bij de kwalitatieve behoefte. De ontwikkeling vindt ten slotte plaats op een inbreidingslocatie die reeds is gereserveerd voor woningbouw.

Gelet op het vorenstaande wordt geconcludeerd dat de voorgenomen ontwikkeling in overeenstemming is met het woonbeleid van de gemeente Oude IJsselstreek.

#### **4.4.3 Bestemmingsplan "Lichtenberg, locatie Korenweg – Lichtenbergseweg – Reeënstraat, Silvolde"**

#### *4.4.3.1 Algemeen*

Op 21 juni 2012 is het bestemmingsplan "Lichtenberg, locatie Korenweg – Lichtenbergseweg – Reeënstraat, Silvolde" vastgesteld. Dit plan voorzag destijds van een gefaseerde ontwikkeling van deze locatie. In het noorden van het plangebied is in de eerste fase een multifunctionele accommodatie (MFA) gerealiseerd. Deze accommodatie is bestemd als een ontmoetingsplek voor jong en oud met wijkservicepunten, kantoren, een peuterspeelzaal en een kinderdagverblijf. Van de sportzaal in de accommodatie maken verschillende

verenigingen gebruik. Boven het wijkcentrum bevinden zich 15 appartementen, waar mensen met een verstandelijk beperking zoveel mogelijk zelfstandig kunnen leven. In de tweede fase worden op de locatie van het kinderdagverblijf twaalf grondgebonden woningen ontwikkeld.

In de derde fase wordt voorzien in een eventuele ontwikkeling van de locatie waar tot voorheen 24 seniorenwoningen hebben gestaan die inmiddels zijn gesloopt. Omdat de exacte invulling van dit gebied bij vaststelling van het bestemmingsplan nog onzeker is, is op deze locatie een zogenaamde "uit te werken" woonbestemming opgenomen. Dit betekent dat de gronden pas ontwikkeld kunnen worden nadat door het college van burgemeester en wethouders een uitwerkingsplan is vastgesteld. Voorliggend uitwerkingsplan voorziet hierin. Hieronder wordt ingegaan op de geldende voorwaarden die binnen deze uit te werken bestemming gelden en wordt aan deze voorwaarden getoetst.

#### *4.4.3.2 Artikel 7: Woongebied – Uit te werken*

#### **7.1 Bestemmingsomschrijving**

De voor 'Woongebied - Uit te werken' aangewezen gronden zijn bestemd voor:

- a. wonen, uitsluitend in de vorm van grondgebonden woningen;
- b. bijbehorende gebouwen en bouwwerken, geen gebouwen zijnde;
- c. tuinen en erven;
- d. parkeer-, speel- en groenvoorzieningen;
- e. water en voorzieningen voor de waterhuishouding;
- f. straatmeubilair en nutsvoorzieningen.

#### **7.2 Uitwerkingsregels**

#### *7.2.1 Algemeen*

Het bevoegd gezag moet overeenkomstig het bepaalde in artikel 3.6 van de Wet ruimtelijke ordening de in lid 7.1 bedoelde gronden met de bestemming 'Woongebied - Uit te werken' uitwerken met dien verstande dat de bouwregels in lid 7.3 gelden.

#### *7.2.2 Uitvoerbaarheid*

Bij het uit te werken plan dient de uitvoerbaarheid te worden gewaarborgd.

#### *7.2.3 Parkeren*

Bij de uitwerking moet worden voorzien in voldoende parkeergelegenheid.

#### **7.3 Bouwregels**

Voor het bouwen van bouwwerken op gronden met de bestemming Woongebied - Uit te werken gelden de navolgende regels:

- a. er mogen uitsluitend grondgebonden woningen gerealiseerd worden;
- b. het aantal woningen moet overeenkomen met het aantal elders te slopen woningen;
- c. de goothoogte van de woningen bedraagt niet meer dan 6 m;
- d. de bouwhoogte van woningen bedraagt niet meer dan 10 m;
- e. het bebouwingspercentage mag maximaal 80% van het bestemmingsvlak bedragen.

#### *4.4.3.3 Toetsing van de ontwikkeling aan de uitwerkingsbevoegdheid*

De uitvoerbaarheid van het voornemen wordt beoordeeld in deze toelichting. In het volgende hoofdstuk wordt de voorgenomen ontwikkeling getoetst aan de verschillende milieu- en omgevingsaspecten. Uit paragraaf 3.2 is daarnaast gebleken dat in voldoende mate rekening wordt gehouden met de parkeerbehoefte. Daarnaast voldoet de voorliggende ontwikkeling aan de bouwregels zoals bepaald in artikel 7.3, aangezien:

- a. de voorliggende ontwikkeling voorziet in de realisatie van 16 grondgebonden woningen;
- b. op de locatie zelf enkele jaren geleden 24 huurwoningen gesloopt zijn. Vanaf de inwerkingtreding van het nu geldende bestemmingsplan zijn en worden in Silvolde in totaal 48 huurwoningen gesloopt

door Wonion. Over de gehele gemeente bekeken gaat het om 98 woningen die door Wonion worden gesloopt. Het aantal terug te bouwen woningen is daarmee kleiner dan het aantal elders te slopen woningen;

- c. in dit uitwerkingsplan zal worden opgenomen dat de maximale goothoogte 6 meter mag bedragen. uit paragraaf 3.1 is gebleken dat de goothoogte (en bouwhoogte) van de starterswoningen 6,3 meter bedraagt. Bij de verlening van de omgevingsvergunning voor het bouwen kan worden afgeweken van dit uitwerkingsplan voor de overschrijding van 0,3 meter;
- d. in de regels van dit uitwerkingsplan de maximale toegestane bouwhoogte 10 meter bedraagt en uit paragraaf 3.1 reeds is gebleken dat de bouwhoogtes met respectievelijk 7 en 6,3 meter hieraan voldoen;
- e. de bestemming 'Woongebied uit te werken' een oppervlakte heeft van circa 7.500 m². Daarvan mag maximaal 80%, circa 6.000 m², worden bebouwd. Het totale bebouwingsoppervlak bedraagt in voorliggend geval circa 1.000 m². Het bebouwingspercentage komt daarmee op circa 13%.

### **4.4.3 Conclusie toetsing aan het gemeentelijk beleid**

Gelet op vorenstaande wordt geconcludeerd dat voorgenomen ontwikkeling past binnen de gemeentelijke beleidskaders.

### <span id="page-24-0"></span>**HOOFDSTUK 5 MILIEU- EN OMGEVINGSASPECTEN**

Op grond van artikel 3.1.6 van het Besluit ruimtelijke ordening moet in de toelichting op het bestemmingsplan een beschrijving worden opgenomen van de wijze waarop de milieukwaliteitseisen bij het plan zijn betrokken. Daarbij moet rekening gehouden worden met de geldende wet- en regelgeving en met de vastgestelde (boven)gemeentelijke beleidskaders. Bovendien is een bestemmingsplan vaak een belangrijk middel voor afstemming tussen de milieuaspecten en ruimtelijke ordening.

In dit hoofdstuk worden de resultaten van het onderzoek naar de milieukundige uitvoerbaarheid beschreven. Het betreft de thema's geluid, bodem, luchtkwaliteit, externe veiligheid, milieuzonering, ecologie, archeologie & cultuurhistorie en het Besluit milieueffectrapportage.

### <span id="page-24-1"></span>**5.1 Geluid**

#### **5.1.1 Algemeen**

De Wet geluidhinder (Wgh) bevat geluidsnormen en richtlijnen over de toelaatbaarheid van geluidniveaus als gevolg van rail- en wegverkeerslawaai en industrielawaai. De Wgh geeft aan dat een akoestisch onderzoek moet worden uitgevoerd bij het voorbereiden van de vaststelling van een bestemmingsplan indien het plan een geluidsgevoelig object mogelijk maakt binnen een geluidszone van een bestaande geluidsbron of indien het plan een nieuwe geluidsbron mogelijk maakt. Het akoestisch onderzoek moet uitwijzen of de wettelijke voorkeurswaarde bij geluidsgevoelige objecten wordt overschreden en zo ja, welke maatregelen nodig zijn om aan de voorkeurswaarde te voldoen.

#### **5.1.2 Situatie plangebied**

Met de voorliggende ontwikkeling wordt voorzien in een nieuwe geluidgevoelige functie, namelijk woningbouw.

#### *5.1.2.1 Wegverkeerslawaai*

In artikel 74 van de Wgh is aangegeven dat wegen aan weerszijden een wettelijke geluidszone hebben waarvan de grootte is opgenomen in onderstaande tabel.

Wettelijke geluidszones van wegen:

| Aantal rijstroken    | Stedelijk gebied | Buitenstedelijk gebied |
|----------------------|------------------|------------------------|
| 1 of 2 rijstroken    | 200 m            | 250 m                  |
| 3 of 4 rijstroken    | 350 m            | 400 m                  |
| 5 of meer rijstroken | 350 m            | 600 m                  |

De hiervoor genoemde zones gelden niet voor:

- wegen die zijn aangeduid als woonerf (art 74.2);
- wegen waarvoor een maximumsnelheid van 30 km/uur geldt (art 74.2).

In de nabijheid van het plangebied liggen uitsluitend 30 km/u wegen. Deze wegen hebben geen wettelijke geluidszone. Uit jurisprudentie blijkt dat 30 km/uur wegen in de beoordeling moeten worden meegenomen, indien vooraf aangenomen had kunnen worden dat deze wegen een geluidbelasting veroorzaken die hoger ligt dan de voorkeursgrenswaarde (48 dB).

De omliggende wegen zijn voornamelijk bedoeld voor de ontsluiting van de (beoogde) woningen, waardoor de verkeersintensiteit zeer beperkt is. Van zwaar verkeer is niet of nauwelijks sprake. De geluidbelasting op de gevel van de beoogde woningen blijft daardoor onder de voorkeurswaarde van 48 dB. Vorenstaande wordt tevens bevestigd op basis van de geluidskaart van de Atlas Leefomgeving, waarvan een uitsnede is opgenomen in afbeelding 5.1. Het plangebied is aangegeven met de blauwe contour. Hiermee is sprake van een aanvaardbaar woon en leefklimaat. Een akoestisch onderzoek wegverkeerslawaai is dan ook niet noodzakelijk.

*Afbeelding 5.1 Geluid wegveerkeer ter plaatse van het plangebied (Bron: Atlas Leefomgeving)*

#### *5.1.2.2 Railverkeers- en industrielawaai*

In de omgeving van het plangebied is geen spoorweg of een gezoneerd bedrijventerrein, zoals bedoeld in de Wet geluidhinder, aanwezig. De aspecten railverkeers- en industrielawaai vormen geen belemmering voor de in dit uitwerkingsplan besloten ontwikkeling.

#### **5.1.3 Conclusie**

<span id="page-25-0"></span>De Wet geluidhinder vormt geen belemmering voor de voorgenomen ontwikkeling.

### **5.2 Bodemkwaliteit**

#### **5.2.1 Algemeen**

Bij de vaststelling van een bestemmingsplan dient te worden bepaald of de aanwezige bodemkwaliteit past bij het toekomstige gebruik van die bodem en of deze aspecten optimaal op elkaar kunnen worden afgestemd. Om hierin inzicht te krijgen, dient doorgaans een bodemonderzoek te worden verricht conform de richtlijnen NEN 5740.

#### **5.2.2 Situatie plangebied**

Voorliggend uitwerkingsplan voorziet in de realisatie van 16 grondgebonden woningen. Om te bepalen of de bodem geschikt kan worden geacht voor reguliere bewoning, dient de bodemkwaliteit inzichtelijk te worden gemaakt. Hiervoor is door Buro Ontwerp & Omgeving een actualiserend en nader bodemonderzoek uitgevoerd. De volledige rapportage is opgenomen in bijlage 2 van deze toelichting. Hieronder wordt nader ingegaan op de belangrijkste resultaten en conclusies van dit onderzoek.

#### Actualiserend en nader bodemonderzoek

In opdracht van Wonion is door Buro Ontwerp & Omgeving een actualiserend en een nader bodemonderzoek uitgevoerd op een terrein aan de Lichtenbergseweg /Reeënstraat in Silvolde. De aanleiding tot de uitvoering

van de beide onderzoeken is de voorgenomen ontwikkeling van het terrein. Doel van het nader onderzoek is het vaststellen van de aard en omvang van een in 2011 aangetroffen verontreiniging met koper en nikkel in de grond van een deel van het terrein. Doel van het actualiserende onderzoek is het vaststellen van de actuele kwaliteit van de bodem.

#### *Actualiserend onderzoek*

Uit het onderzoek blijkt dat incidenteel sporen met baksteen aanwezig zijn in de bovengrond. Verder zijn geen waarnemingen gedaan die duiden op een mogelijke verontreiniging van de bodem. Tevens zijn op indicatieve wijze geen asbestverdachte materialen waargenomen. In de bovengrond zijn geen van de onderzochte parameters gemeten in gehaltes boven de achtergrondwaarde.

#### *Nader onderzoek*

Uit het nader onderzoek blijkt dat op het noordelijk deel van het terrein sterk met koper verontreinigde grond aanwezig is. De verontreiniging is te relateren aan de aanwezigheid van diverse bodemvreemde materialen, en bevindt zich in de bodemlaag van circa 0,5 tot maximaal 1,5 mmv. Naast gehaltes koper boven de interventiewaarde, zijn er gehaltes lood en nikkel boven de tussenwaarde gemeten en diverse metalen boven de achtergrondwaarde. Tevens is in deze grond asbesthoudend materiaal (hechtgebonden chrysotiel) in de fractie < 20 mm aangetoond. Het gehalte gewogen asbest bedraagt circa 23 mg/kg ds.

De gemeten gehalte PFAS liggen onder de achtergrondwaarde uit het Tijdelijk handelingskader.

Op basis van de veld- en analyseresultaten bedraagt de omvang van de sterk verontreinigde grond op circa 21 m³. De verontreiniging is aanwezig in de bodem van de in 2013 gerealiseerde wadi.

### **5.2.3 Conclusie**

De boringen waarin de sterk verhoogde gehaltes zijn gemeten staan in de bodem van de aanwezige wadi. Voor het overige deel van het plangebied worden op basis van de uitgevoerde onderzoeken geen milieuhygiënische belemmering verwacht voor de voorgenomen ontwikkeling.

### <span id="page-26-0"></span>**5.3 Luchtkwaliteit**

#### **5.3.1 Beoordelingskader**

Om een goede luchtkwaliteit in Europa te garanderen heeft de Europese Unie een viertal kaderrichtlijnen opgesteld. De hiervan afgeleide Nederlandse wetgeving is vastgelegd in hoofdstuk 5, titel 2 van de Wet milieubeheer. Deze wetgeving staat ook bekend als de Wet luchtkwaliteit.

In de Wet luchtkwaliteit staan ondermeer de grenswaarden voor de verschillende luchtverontreinigende stoffen. Onderdeel van de Wet luchtkwaliteit zijn de volgende Besluiten en Regelingen:

- Besluit en de Regeling niet in betekenende mate bijdragen (luchtkwaliteitseisen);
- Besluit gevoelige bestemmingen (luchtkwaliteitseisen).

#### *5.3.1.1 Besluit en de Regeling niet in betekenende mate*

Het Besluit niet in betekenende mate bijdragen (NIBM) staat bouwprojecten toe wanneer de bijdrage aan de luchtverontreiniging van het desbetreffende project niet in betekenende mate is. Het begrip 'niet in betekenende mate' is gedefinieerd als 3% van de grenswaarden uit de Wet milieubeheer. Het gaat hierbij uitsluitend om stikstofdioxide (NO2) en fijn stof (PM10). Toetsing aan andere luchtverontreinigende stoffen uit de Wet luchtkwaliteit vindt niet plaats.

In de Regeling NIBM is een lijst met categorieën van gevallen (inrichtingen, kantoor- en woningbouwlocaties) opgenomen die niet in betekenende mate bijdragen aan de luchtverontreiniging. Enkele voorbeelden zijn:

- woningen: 1.500 met een enkele ontsluitingsweg;
- woningen: 3.000 met twee ontsluitingswegen;
- kantoren: 100.000 m2 bruto vloeroppervlak met een enkele ontsluitingsweg.

Als een ruimtelijke ontwikkeling niet genoemd staat in de Regeling NIBM kan deze nog steeds niet in betekenende mate bijdragen. De bijdrage aan NO2 en PM10 moet dan minder zijn dan 3% van de grenswaarden.

#### *5.3.1.2 Besluit gevoelige bestemmingen*

Dit besluit is opgesteld om mensen die extra gevoelig zijn voor een matige luchtkwaliteit aanvullend te beschermen. Deze 'gevoelige bestemmingen' zijn scholen, kinderdagverblijven en verzorgings-, verpleeg- en bejaardentehuizen. Woningen en ziekenhuizen/ klinieken zijn geen gevoelige bestemmingen.

De grootste bron van luchtverontreiniging in Nederland is het wegverkeer. Het Besluit legt aan weerszijden van rijkswegen en provinciale wegen zones vast. Bij rijkswegen is deze zone 300 meter, bij provinciale wegen 50 meter. Bij realisatie van 'gevoelige bestemmingen' binnen deze zones is toetsing aan de grenswaarden die genoemd zijn in de Wet luchtkwaliteit nodig.

#### **5.3.2 Situatie plangebied**

In subparagraaf 5.3.1.1 worden voorbeelden aangegeven die aangemerkt worden als een project dat "niet in betekenende mate bijdraagt" aan luchtverontreiniging. In vergelijking hiermee is onderhavig plan zeker aan te merken als een project dat "niet in betekenende mate bijdraagt" aan luchtverontreiniging.

Tot slot wordt geconcludeerd dat deze ontwikkeling niet wordt aangemerkt als een gevoelige bestemming in het kader het Besluit gevoelige bestemmingen.

#### **5.3.3 Conclusie**

Gezien het vorenstaande vormt het aspect luchtkwaliteit geen belemmering voor de uitvoering van dit uitwerkingsplan.

### <span id="page-27-0"></span>**5.4 Externe veiligheid**

#### **5.4.1 Algemeen**

Externe veiligheid is een beleidsveld dat is gericht op het beheersen van risico's die ontstaan voor de omgeving bij de productie, de opslag, de verlading, het gebruik en het transport van gevaarlijke stoffen. Bij nieuwe ontwikkelingen moet worden voldaan aan strikte risicogrenzen. Een en ander brengt met zich mee dat nieuwe ruimtelijke ontwikkelingen moeten worden getoetst aan wet- en regelgeving op het gebied van externe veiligheid. Concreet gaat het om risicovolle bedrijven, vervoer gevaarlijke stoffen per weg, spoor en water en transport gevaarlijke stoffen via buisleidingen. Op de diverse aspecten van externe veiligheid is afzonderlijke wetgeving van toepassing. Voor risicovolle bedrijven gelden onder meer:

- het Besluit externe veiligheid inrichtingen (Bevi);
- de Regeling externe veiligheid inrichtingen (Revi);
- het Registratiebesluit externe veiligheid;
- het Besluit risico's zware ongevallen 2015 (Brzo 2015);
- het Vuurwerkbesluit.

Voor vervoer van gevaarlijke stoffen geldt de 'Wet Basisnet vervoer gevaarlijke stoffen' (Wet Basisnet). Dat vervoer gaat over water, spoor, wegen of door de lucht. De regels van het Basisnet voor ruimtelijke ordening zijn vastgelegd in:

- het Besluit externe veiligheid transportroutes (Bevt);
- de Regeling basisnet;
- de (aanpassing) Regeling Bouwbesluit (veiligheidszone en plasbrandaandachtsgebied).

Voor het transport van gevaarlijke stoffen per buisleiding geldt het Besluit externe veiligheid buisleidingen (Bevb).

Het doel van wetgeving op het gebied van externe veiligheid is risico's waaraan burgers in hun leefomgeving worden blootgesteld vanwege risicovolle inrichtingen en activiteiten tot een aanvaardbaar minimum te beperken. Het is noodzakelijk inzicht te hebben in de kwetsbare en beperkt kwetsbare objecten en het plaatsgebonden en het groepsrisico.

#### **5.4.2 Situatie in en bij het plangebied**

Aan hand van de Risicokaart is een inventarisatie verricht van risicobronnen in en rond het plangebied. Op de Risicokaart staan meerdere soorten risico's, zoals ongevallen met brandbare, explosieve en giftige stoffen, grote branden of verstoring van de openbare orde. In totaal worden op de Risicokaart dertien soorten rampen weergegeven. In afbeelding 5.2 is een uitsnede van de risicokaart opgenomen. Het plangebied is hierin indicatief aangegeven met de blauwe ster.

*Afbeelding 5.2 Uitsnede Risicokaart (Bron*: *www.risicokaart.nl)*

Uit de inventarisatie blijkt dat de volgende externe veiligheidsrisicobronnen relevant zijn:

| Risicobron                                                                  | Beoordeling                                                                                                                                                                                                                                                                                                                                                                                               |
|-----------------------------------------------------------------------------|-----------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| Hogedruk aardgasleidingen (Bevb)                                            | Het plangebied ligt op circa 510 meter ten noorden van een hogedruk<br>aardgasleiding. Dit betreft een buisleiding van de Gasunie met een uitwendige<br>diameter van 219 diameter en een maximale werkdruk van 40 bar.<br>Voor een dergelijke buisleiding geldt een 1% en 100% letaliteitsgrens van 100<br>en 50 meter. Het plangebied bevindt zich ruim buiten de risicocontouren van<br>deze leidingen. |
| Inrichtingen (Bevi)                                                         | Het plangebied ligt ruim buiten het invloedsgebied van de dichtstbijzijnde<br>inrichtingen gevaarlijke stoffen.                                                                                                                                                                                                                                                                                           |
| Transport gevaarlijke stoffen over de<br>weg, het water of het spoor (Bevt) | Het plangebied ligt niet binnen het invloedsgebied van een snel-, vaar- of<br>spoorweg waarover vervoer van gevaarlijk stoffen plaatsvindt.                                                                                                                                                                                                                                                               |

Bovenstaande brengt met zich mee dat de voorgenomen ontwikkeling in overeenstemming is met de geldende wet- en regelgeving op het gebied van externe veiligheid.

#### **5.4.3 Conclusie**

<span id="page-29-0"></span>Het aspect 'externe veiligheid' vormt geen belemmering voor de uitvoerbaarheid van dit uitwerkingsplan.

### **5.5 Milieuzonering**

#### **5.5.1 Algemeen**

Zowel de ruimtelijke ordening als het milieubeleid stellen zich ten doel een goede kwaliteit van het leefmilieu te handhaven en te bevorderen. Dit gebeurt onder andere door milieuzonering. Onder milieuzonering verstaan we het aanbrengen van een voldoende ruimtelijke scheiding tussen milieubelastende bedrijven of inrichtingen enerzijds en milieugevoelige functies als wonen en recreëren anderzijds. De ruimtelijke scheiding bestaat doorgaans uit het aanhouden van een bepaalde afstand tussen milieubelastende en milieugevoelige functies. Die onderlinge afstand moet groter zijn naarmate de milieubelastende functie het milieu sterker belast. Milieuzonering heeft twee doelen:

- het voorkomen of zoveel mogelijk beperken van hinder en gevaar bij woningen en andere gevoelige functies;
- het bieden van voldoende zekerheid aan bedrijven dat zij hun activiteiten duurzaam onder aanvaardbare voorwaarden kunnen uitoefenen.

Voor het bepalen van de aan te houden afstanden wordt de VNG-uitgave "Bedrijven en Milieuzonering" uit 2009 gehanteerd. Deze uitgave bevat een lijst, waarin voor een hele reeks van milieubelastende activiteiten (naar SBI-code gerangschikt) richtafstanden zijn gegeven ten opzichte van milieugevoelige functies. De lijst geeft richtafstanden voor de ruimtelijk relevante milieuaspecten geur, stof, geluid en gevaar. De grootste van de vier richtafstanden is bepalend voor de indeling van een milieubelastende activiteit in een milieucategorie en daarmee ook voor de uiteindelijke richtafstand. De richtafstandenlijst gaat uit van gemiddeld moderne bedrijven. Indien bekend is welke activiteiten concreet zullen worden uitgeoefend, kan gemotiveerd worden uitgegaan van de daadwerkelijk te verwachten milieubelasting, in plaats van de richtafstanden. De afstanden worden gemeten tussen enerzijds de grens van de bestemming die de milieubelastende functie(s) toelaat en anderzijds de uiterste situering van de gevel van een milieugevoelige functie die op grond van het bestemmingsplan of wijzigingsplan mogelijk is. Hoewel deze richtafstanden indicatief zijn, volgt uit jurisprudentie dat deze afstanden als harde eis gezien worden door de Raad van State bij de beoordeling of woningen op een passende afstand van bedrijven worden gesitueerd.

#### **5.5.2 Gebiedstypen**

In de VNG-uitgave 'Bedrijven en Milieuzonering' is een tweetal gebiedstypen te onderscheiden; 'rustige woonwijk' en 'gemengd gebied'. Een rustige woonwijk is een woonwijk die is ingericht volgens het principe van functiescheiding. Overige functies komen vrijwel niet voor. Langs de randen is weinig verstoring van verkeer.

Gebieden waar in enige vorm sprake is van functiemenging, of in gebieden waar bewust functiemenging wordt nagestreefd (bijvoorbeeld om een grotere levendigheid tot stand te brengen), worden aangemerkt als 'gemend gebied'. Bij 'gemengde gebieden' moet gedacht worden aan:

*"Een gemengd gebied is een gebied met een matige tot sterke functiemenging. Direct naast woningen komen andere functies voor zoals winkels, horeca en kleine bedrijven. Ook lintbebouwing in het buitengebied met overwegend agrarische en andere bedrijvigheid kan als gemengd gebied worden beschouwd. Gebieden die direct langs de hoofdinfrastructuur liggen, behoren eveneens tot het omgevingstype gemengd gebied. Hier kan de verhoogde milieubelasting voor geluid de toepassing van kleinere richtafstanden rechtvaardigen. Geluid is voor de te hanteren afstand van milieubelastende activiteiten veelal bepalend."* 

De richtafstanden uit het omgevingstype rustige woonwijk kunnen, zonder dat dit ten koste gaat van het woon- en leefklimaat, met één afstandsmaat worden verlaagd indien sprake is van gemengd gebied. Daarbij wordt in de VNG-uitgave 'Bedrijven en milieuzonering' opgemerkt dat het vanuit het oogpunt van efficiënt ruimtegebruik de voorkeur verdient functiescheiding niet verder door te voeren dan met het oog op een goed woon- en leefklimaat noodzakelijk is.

Het plangebied is gelegen in de kern van Silvolde, waar hoofdzakelijk woningen aanwezig zijn. Het gebied kan daarom worden aangemerkt met het omgevingstype 'rustige woonwijk'.

| Milieucategorie | Richtafstanden tot omgevingstype rustige<br>woonwijk | Richtafstanden tot omgevingstype gemengd<br>gebied |
|-----------------|------------------------------------------------------|----------------------------------------------------|
| 1               | 10 m                                                 | 0 m                                                |
| 2               | 30 m                                                 | 10 m                                               |
| 3.1             | 50 m                                                 | 30 m                                               |
| 3.2             | 100 m                                                | 50 m                                               |
| 4.1             | 200 m                                                | 100 m                                              |
| 4.2             | 300 m                                                | 200 m                                              |
| 5.1             | 500 m                                                | 300 m                                              |
| 5.2             | 700 m                                                | 500 m                                              |
| 5.3             | 1.000 m                                              | 700 m                                              |
| 6               | 1.500 m                                              | 1.000 m                                            |

#### **5.5.3 Situatie plangebied**

#### *5.5.3.1 Algemeen*

Aan de hand van vorenstaande regeling is onderzoek verricht naar de feitelijke situatie. VNG-uitgave 'Bedrijven en Milieuzonering' geeft een eerste inzicht in de milieuhinder van inrichtingen. Hierbij spelen twee vragen een rol:

- 1. past de nieuwe functie in de omgeving? (externe werking);
- 2. laat de omgeving de nieuwe functie toe? (interne werking).

#### *5.5.3.2 Externe werking*

Hierbij gaat het met name om de vraag of de voorgenomen ruimtelijke ontwikkeling leidt tot een situatie die, vanuit hinder of gevaar bezien, in strijd is te achten met een goede ruimtelijke ordening. Daarvan is sprake als het woon- en leefklimaat van omwonenden in ernstige mate wordt aangetast.

De ontwikkeling behelst het bouwen van woningen. Woonfuncties zijn geen milieubelastende functie en zijn daarom niet van negatieve invloed op het woon- en leefklimaat van omliggende milieugevoelige functies.

#### *5.5.3.3 Interne werking*

Hierbij gaat het om de vraag of nieuwe functie(s) binnen het plangebied hinder ondervinden van bestaande functies in de omgeving en andersom of de nieuwe functie(s) de bedrijfsvoering of ontwikkelingsmogelijkheden van omliggende bedrijven aantasten. De functie wonen is aan te merken als milieugevoelige functie.

In de nabijheid van het plangebied zijn enkele lichte milieubelastende functies aanwezig. Op circa 26 meter ten zuidoosten bevindt zich een sportkooi, waarvoor een richtafstand van 10 meter voor geluid geldt. Hier wordt in voorliggend geval aan voldaan. Daarnaast bevindt zich op basis van het bestemmingsplan circa 23 meter ten zuidoosten van het plangebied een gemengde bestemming waar zich onder andere een kinderdagverblijf kan vestigen. Voor een dergelijke functie geldt een grootste richtafstand van 30 meter voor geluid. Het plangebied ligt binnen deze richtafstand. Het bouwvlak van de dichtstbijzijnde beoogde woningen wordt echter buiten deze richtafstand gesitueerd (circa 50 meter) waarmee kan worden aangenomen dat ter plaatse van de beoogde woningen sprake is van een aanvaardbaar woon- en leefklimaat. Andersom worden omliggende bedrijven/functies niet in hun bedrijfsvoering of ontwikkelingsmogelijkheden belemmerd.

#### **5.5.4 Conclusie**

Het aspect milieuzonering vormt geen belemmering voor de voorgenomen ontwikkeling.

### <span id="page-31-0"></span>**5.6 Ecologie**

#### **5.6.1 Algemeen**

Bescherming in het kader van de natuur wet- en regelgeving is op te delen in gebieds- en soortenbescherming. Sinds 1 januari 2017 is het wettelijk kader ten aanzien van gebieds- en soortenbescherming vastgelegd in de Wet natuurbescherming. Bij gebiedsbescherming heeft men te maken met Natura 2000-gebieden en het Natuurnetwerk Nederland (voorheen EHS). Soortenbescherming gaat uit van de bescherming van dier- en plantensoorten.

#### **5.6.2 Gebiedsbescherming**

#### *5.6.2.1 Natura 2000-gebieden*

Natura 2000 is een samenhangend netwerk van natuurgebieden in Europa. Natura 2000 bestaat uit gebieden die zijn aangewezen in het kader van de Europese Vogelrichtlijn (79/409/EEG) en gebieden die zijn aangemeld op grond van de Europese Habitatrichtlijn (92/43/EEG). Deze gebieden worden in Nederland op grond van de Wet natuurbescherming beschermd.

In afbeelding 5.3 is in de linkerafbeelding de ligging van het plangebied (rode ster) ten opzichte van de stikstofgevoelige Natura 2000-gebieden opgenomen. Het dichtstbijzijnde gebied dat is aangewezen als Natura 2000-gebied betreft het Duitse Natura 2000-gebied 'NSG Hetter-Millinger Bruch, mit Erweiterung', dat op een afstand van circa 6,8 kilometer van het plangebied ligt. Het dichtstbijzijnde Nederlandse Natura 2000-gebied 'Rijntakken' ligt op circa 17,5 kilometer afstand.

Gelet op de onderlinge afstand is directe hinder in de vorm van geluid, verstrooiing van licht etc. niet aan de orde. Naast directe hinder dient tevens te worden gekeken naar de mogelijke toename van stikstofdepositie op kwetsbare habitattypen binnen Natura 2000-gebieden. Om dit te beoordelen is door BJZ.nu een zogenaamde AERIUS berekening uitgevoerd. De volledige rapportage is opgenomen in bijlage 3 van deze toelichting. Hieronder wordt nader ingegaan op de belangrijkste resultaten en conclusies van deze berekening.

*Afbeelding 5.3 Ligging van het plangebied ten opzichte van Natura 2000 (l) en het GNN (r) (Bronnen: AERIUS.nl & Atlas Leefomgeving)*

#### AERIUS berekening

Voor het berekenen van het effect van de voorgenomen ontwikkeling op het Duitse Natura 2000-gebied zijn rekenpunten geplaatst. Volgens Duitse wetgeving is sprake van significant negatieve effecten als de drempelwaarde van 1 mol/ha/jaar wordt overschreden. Uit de AERIUS-berekening is gebleken dat in de gebruiksfase van de voorgenomen ontwikkeling geen sprake is van rekenresultaten hoger dan 0,00 mol/ha/j op zowel de Duitse als de Nederlandse Natura 2000-gebieden. Er is daarmee geen sprake van een stikstofdepositie met significant negatief effect op Natura 2000-gebieden. De ontwikkeling is in het kader van de Wet Natuurbescherming, ten aanzien van de effecten van stikstofdepositie, niet vergunningplichtig.

#### *5.6.2.3 Natuurnetwerk Nederland (NNN)*

Het Natuurnetwerk Nederland (NNN), in Gelderland het GNN genoemd, is de kern van het Nederlands natuurbeleid. In of in de directe nabijheid van het GNN geldt het 'nee, tenzij'- principe. In principe zijn er geen ontwikkelingen toegestaan als zij de wezenlijke kenmerken of waarden van het gebied aantasten.

Het dichtstbijzijnde gebied dat is aangewezen als GNN is gelegen op circa 605 meter afstand ten westen van het plangebied. In de rechterafbeelding in afbeelding 5.2 is dit aangegeven. Gelet op de afstand en de aard en omvang van de ontwikkeling kan worden geconcludeerd dat de voorliggende ontwikkeling niet gepaard zal gaan met aantasting van de wezenlijke waarden en kenmerken van het GNN.

#### **5.6.3 Soortenbescherming**

Sinds 1 januari 2017 is de Wet natuurbescherming van kracht. Het is verboden om alle soorten die beschermd zijn volgens de Vogelrichtlijn, Habitatrichtlijn, het Verdrag van Bern en het Verdrag van Bonn, evenals de in paragraaf 3.2 en 3.3 van de Wet natuurbescherming genoemde soorten te doden en te verwonden, evenals het beschadigen en vernielen van voortplantingsplaatsen of rustplaatsen. Bij ruimtelijke ontwikkelingen dient te worden getoetst of er sprake is van negatieve effecten op de aanwezige natuurwaarden.

Bij diverse bezittingen van Wonion in de woonkernen Silvolde en Terborg is men voornemens energetische maatregelen uit te voeren, waarvoor een gedegen flora en fauna onderzoek benodigd is. Hierom is door Staring Advies een quickscan natuurtoets uitgevoerd ter plaatse van diverse adressen in Silvolde en Terborg. Onder het onderzoeksgebied in Silvolde valt ook het braakliggend terrein aan de

Lichtenbergseweg/Reeënstraat, wat het plangebied vormt binnen het voorliggende uitwerkingsplan. Hieronder wordt ingegaan op de belangrijkste bevindingen en resultaten die uit de voorgenoemde quickscan ter plaatse van het plangebied naar voren zijn gekomen. De gehele rapportage is opgenomen in bijlage 4 bij deze toelichting.

#### Quickscan natuurtoets

- **Flora:** De vegetatie in het perceel is soortenarm met een dominantie van algemene grassoorten en enkele plantensoorten van (matig) voedselrijke omstandigheden als boerenwormkruid, duizendblad, gewoon biggenkruid, kruipertje, madeliefje, reigersbek, smalle weegbree, wikke species en witte klaver. Bijzondere vegetaties met kenmerkende plantensoorten zijn niet in het perceel aanwezig;
- **Broedvogels:**
	- o Een enkele solitaire boom en struik in het plangebied bieden geschikte nestlocaties voor de tijdens het veldbezoek aangetroffen soorten en voor soorten als heggenmus, winterkoning en zwartkop;
	- o In het plangebied en in de direct aan het perceel grenzende bomen zijn geen (recent) gebruikte roofvogelnesten, (oude) ekster-, roeken- en kraaiennesten of andere gebruikssporen van deze soorten (veren, uitwerpselen, plukplaatsen, prooiresten, braakballen, etc.) aangetroffen. Incidenteel kan een foeragerende of rustende buizerd, roek of sperwer in het perceel worden waargenomen, maar het perceel is niet van belang voor de functionaliteit van het leefgebied van deze soorten;
	- o Het plangebied is door het ontbreken van gebouwen met geschikte ruimtes ongeschikt als broedlocatie voor de gierzwaluw. Van een essentieel leefgebied is geen sprake.
	- o Het plangebied is door het ontbreken van gebouwen met geschikte ruimtes ongeschikt als broedlocatie voor de huismus;
	- o Er is geen sprake van een essentieel leefgebied voor de kerkuil en de steenuil.
- **Grondgebonden zoogdieren:** Tijdens het veldbezoek zijn geen sporen van grondgebonden zoogdieren aangetroffen in het plangebied. Mogelijk gebruiken eekhoorn, egel, huisspitsmuis, konijn, mol, steenmarter, wezel en een enkele (algemene) muizensoort als de bosmuis en rosse woelmuis het plangebied als leef- en foerageergebied. Er is geen sprake van een vaste verblijfplaatsen en/of essentiële leefgebieden voor grondgebonden zoogdieren.
- **Vleermuizen:** Het plangebied is door het ontbreken van gebouwen ongeschikt als verblijfplaats voor gebouwbewonende vleermuizen. Er bevinden zich daarnaast geen bomen met geschikte holten die kunnen fungeren als verblijfplaats voor boombewonende vleermuissoorten. Er is daarnaast geen sprake van potentieel essentieel foerageergebied.
- **Amfibieën en reptielen:** Door het ontbreken van geschikt habitat in het plangebied is de aanwezigheid van amfibieën en reptielen hier uit te sluiten.

#### **5.6.4 Conclusie**

Ten aanzien van gebiedsbescherming wordt geconcludeerd dat er geen sprake is van significant negatieve effecten op Natura 2000-gebieden en dat er geen sprake zal zijn van een aantasting van de wezenlijke kenmerken en waarden van het GNN.

Bij de geplande ontwikkeling van het perceel aan de Lichtenbergseweg en Reeënstraat in Silvolde dient men rekening te houden met het gebruik van kunstlicht. Directe verlichting van de bomenrij dient voorkomen te worden en gebruik van vleermuisvriendelijke (amberkleurige) verlichting in de zuidrand van het perceel wordt geadviseerd. Indien hiermee rekening wordt gehouden heeft de geplande ontwikkeling geen significant negatief effect op (essentiële) foerageergebieden en vliegroutes.

### <span id="page-33-0"></span>**5.7 Archeologie & Cultuurhistorie**

#### **5.7.1 Archeologie**

#### *5.7.1.1 Algemeen*

Initiatiefnemers hebben op basis van de Erfgoedwet een archeologische zorgplicht bij projecten waarbij de bodem wordt verstoord. Hiervoor is onderzoek noodzakelijk: het archeologisch vooronderzoek. Als blijkt dat in het plangebied behoudenswaardige archeologische vindplaatsen aanwezig zijn, dan kan de initiatiefnemer verplicht worden hiermee rekening te houden. Dit kan leiden tot een aanpassing van de plannen, waardoor de vindplaatsen behouden blijven, of tot een archeologische opgraving en publicatie van de resultaten.

#### *5.7.1.2 Situatie plangebied*

In het kader van het geldend bestemmingsplan "Lichtenberg, locatie Korenweg - Lichtenbergseweg - Reeënstraat, Silvolde" is in 2008 en 2009 respectievelijk een verkennend archeologisch onderzoek en proefsleuvenonderzoek verricht. Op grond van de resultaten van deze onderzoeken is geadviseerd om van verder archeologisch onderzoek af te zien. Het plangebied is daardoor vrijgesteld van een nieuwe archeologisch onderzoek, waardoor kan worden geconcludeerd dat het aspect 'archeologie' geen belemmering vormt de uitvoering van de in dit uitwerkingsplan besloten ontwikkeling.

#### **5.7.2 Cultuurhistorie**

#### *5.7.2.1 Algemeen*

Onder cultuurhistorische waarden worden alle structuren, elementen en gebieden bedoeld die cultuurhistorisch van belang zijn. Zij vertellen iets over de ontstaansgeschiedenis van het Nederlandse cultuurlandschap. Vaak is er een sterke relatie tussen aardkundige aspecten en cultuurhistorische aspecten. In de Bro is sinds 1 januari 2012 (artikel 3.1.6, vijfde lid, onderdeel a) opgenomen dat een bestemmingsplan "*een beschrijving van de wijze waarop met de in het gebied aanwezige cultuurhistorische waarden en in de grond aanwezige of te verwachten monumenten rekening is gehouden"* dient te bevatten.

#### *5.7.2.2 Situatie plangebied*

Op basis van de Atlas Leefomgeving blijkt dat zich binnen het plangebied geen rijks- danwel gemeentelijke monumenten of andere cultuurhistorische waarden bevinden. De voorliggende ontwikkeling leidt dan ook niet tot een aantasting van cultuurhistorische waarden.

#### **5.7.3 Conclusie**

Het uitvoeren van een archeologisch onderzoek is in het kader van het voorliggende plan niet noodzakelijk. Daarnaast is in voldoende mate rekening gehouden met de aanwezige cultuurhistorische waarden in de omgeving.

### <span id="page-34-0"></span>**5.8 Besluit milieueffectrapportage**

#### **5.8.1 Algemeen**

De milieueffectrapportage is een wettelijk instrument met als doel het aspect milieu een volwaardige plaats in deze integrale afweging te geven. Een bestemmingsplan kan op drie manieren met milieueffectrapportage in aanraking komen:

- Op basis van artikel 7.2a, lid 1 Wm (als wettelijk plan); Er ontstaat een m.e.r.-plicht wanneer er een passende beoordeling op basis van art. 2.8, lid 1 Wet natuurbescherming nodig is.
- Op basis van Besluit milieueffectrapportage (bestemmingsplan in kolom 3); Er ontstaat een m.e.r.-plicht voor die activiteiten en gevallen uit de onderdelen C en D van de bijlage van dit besluit waar het bestemmingsplan genoemd is in kolom 3 (plannen).
- Op basis van Besluit milieueffectrapportage (bestemmingsplan in kolom 4); Er ontstaat een m.e.r.-(beoordelings)plicht voor die activiteiten en gevallen uit de onderdelen C en D van de bijlage van dit besluit waar het bestemmingsplan genoemd is in kolom 4 (besluiten).

In het Besluit m.e.r. neemt het bestemmingsplan een bijzondere positie in, want het kan namelijk tegelijkertijd opgenomen zijn in zowel kolom 3 als in kolom 4 van het Besluit m.e.r.. Of het bestemmingsplan in deze gevallen voldoet aan de definitie van het plan uit kolom 3 of aan de definitie van het besluit uit kolom 4 is afhankelijk van de wijze waarop de activiteit in het bestemmingsplan wordt bestemd. Als voor de activiteit eerst één of meerdere uitwerkings- of wijzigingsplannen moeten worden vastgesteld dan is sprake van 'kaderstellend voor' en voldoet het bestemmingsplan aan de definitie van het plan. Is de activiteit geheel of gedeeltelijk als eindbestemming opgenomen voldoet het aan de definitie van het besluit.

Een belangrijk element in het Besluit m.e.r.. is het (in feite) indicatief maken van de gevalsdefinities (de drempelwaarden in kolom 2 in de D-lijst). Dit betekent dat het bevoegd gezag meer moet doen dan onder de oude regelgeving. Kon vroeger worden volstaan met de mededeling in het besluit dat de omvang van de activiteit onder de drempelwaarde lag en dus geen m.e.r. (beoordeling) noodzakelijk was, onder de nu geldende regeling moet een motivering worden gegeven. Voor deze toets wordt de term vormvrije m.e.r. beoordeling gehanteerd.

#### **5.8.2 Situatie plangebied**

#### *5.8.2.1 Artikel 2.8 lid 1 van de Wet Natuurbescherming*

Het dichtstbijzijnde Natura 2000-gebied "Rijntakken" is op ten minste 17,5 kilometer van het plangebied gelegen. Zoals in paragraaf 5.7.2.2 en bijlage 3 (stikstofberekening) van deze toelichting is beschreven is er geen sprake van een stikstofdepositie met significant negatieve effecten heeft op de instandhoudingsdoelstelling van Natura 2000-gebieden. Het voornemen is in het kader van de Wet natuurbescherming, ten aanzien van de effecten van stikstofdepositie op Natura 2000-gebieden, niet vergunningplichtig.

#### *5.8.2.2 Drempelwaarden Besluit m.e.r.*

Het realiseren van woningen is niet als activiteit opgenomen in de C-lijst van het Besluit MER. In de D-lijst de volgende activiteit opgenomen: *'De aanleg, wijziging of uitbreiding van een stedelijk ontwikkelingsproject met inbegrip van de bouw van winkelcentra of parkeerterreinen.'* (D 11.2). Binnen deze activiteit is sprake van een m.e.r-beoordelingsplicht indien de activiteiten de volgende drempelwaarden uit onderdeel D overschrijden:

- 1. een oppervlakte van 100 hectare of meer,
- 2. een aaneengesloten gebied en 2.000 of meer woningen omvat, of
- 3. een bedrijfsvloeroppervlakte van 200.000 m² of meer.

Indien het plan wordt vergeleken met de drempelwaarden uit de D-lijst kan worden geconcludeerd dat er geen sprake is van een m.e.r.-beoordelingsplichtige activiteit aangezien deze pas geldt bij 2.000 woningen of meer. Echter, zoals ook in het voorgaande aangegeven, dient ook wanneer ontwikkelingen onder drempelwaarden blijven, het bevoegd gezag zich er van te vergewissen of activiteiten geen aanzienlijke milieugevolgen kunnen hebben.

Indien hierbij de drempelwaarden uit de D-lijst voor deze activiteit (o.a. 2.000 woningen of meer) wordt vergeleken met de omvang van voorliggende ontwikkeling, wordt geconcludeerd dat sprake is van een wezenlijk ander schaalniveau en een activiteit die vele male kleinschaliger is.

Gelet op de kenmerken van het project (zoals het karakter in vergelijking met de drempelwaarden uit het Besluit m.e.r.), de plaats van het project en de kenmerken van de potentiële effecten zullen geen belangrijke nadelige milieugevolgen optreden. Eén en ander is tevens bevestigd in de in dit hoofdstuk aan bod gekomen milieu- en omgevingsaspecten en de daarvoor, indien van toepassing, uitgevoerde onderzoeken.

#### **5.8.3 Conclusie**

Dit uitwerkingsplan is niet m.e.r.-plichtig. Tevens zijn geen nadelige milieugevolgen te verwachten als gevolg van de vaststelling van dit uitwerkingsplan.

### <span id="page-36-1"></span><span id="page-36-0"></span>**HOOFDSTUK 6 WATERASPECTEN**

### **6.1 Vigerend beleid**

#### **6.1.1 Europees beleid**

De Europese Kaderrichtlijn Water (2000/60/EG) is op 22 december 2000 in werking getreden en is bedoeld om in alle Europese wateren de waterkwaliteit chemisch en ecologisch verder te verbeteren. De Kaderrichtlijn Water omvat regelgeving ter bescherming van het binnenlandse oppervlaktewater, overgangswateren (waaronder estuaria worden verstaan), kustwateren en grondwater. Streefdatum voor het bereiken van gewenste waterkwaliteit is 2015. Eventueel kan er, mits goed onderbouwd, uitstel (derogatie) verleend worden tot uiteindelijk 2027. Voor het uitwerken van de doelstellingen worden er op (deel)stroomgebied plannen opgesteld. In deze (deel)stroomgebiedbeheersplannen staan de ambities en maatregelen beschreven voor de verschillende (deel)stroomgebieden. Voornamelijk de ecologische ambities worden op het niveau van de deelstroomgebieden bepaald.

#### **6.1.2 Rijksbeleid**

Het Rijksbeleid op het gebied van het waterbeheer is vastgelegd in het Nationaal Waterplan (NWP) 2016-2021 (vastgesteld 17 december 2015). Het plan geeft op hoofdlijnen de ambities weer van het Rijk ten aanzien van het nationale waterbeleid en het daaraan gerelateerde ruimtelijke beleid. De belangrijkste ambities richten zich op waterveiligheid, zoetwater en waterkwaliteit. Maar ook de Deltabeslissingen en enkele waterafhankelijke thema's als natuur en duurzame energie hebben in het plan een plek gekregen. De doorwerking van de beleidsambities/uitgangspunten naar lagere overheden is geregeld in de Structuurvisie Infrastructuur en Ruimte (2012), het Bestuursakkoord Water (2011) en de Waterwet (2009).

#### **6.1.3 Provinciaal beleid**

In de Omgevingsvisie Overijssel wordt ruim aandacht besteed aan de wateraspecten. De ambities zijn, naast de uitvoering van de Kaderrichtlijn Water, gericht op de verbetering van de kwaliteit van de kleinere wateren, de veiligheid, de grondwaterbescherming, bestrijding van wateroverlast, de kwantiteit en kwaliteit van grond- en oppervlakte water en waterbeleving zowel in de groene ruimte als stedelijk gebied.

#### **6.1.4 Waterschap Rijn en IJssel**

Het Waterschap Rijn en IJssel heeft in het waterbeheerplan 2016 – 2021 haar visie op het waterbeheer en het watersysteem beschreven. Dit waterbeheerplan is opgesteld in samenwerking met de waterschappen Vechtstromen, Reest en Wierden, Rijn en IJssel en Groot Salland.

In het waterbeheerplan laat het waterschap zien welke ontwikkelingen voor het waterbeheer van belang zijn en welke accenten het waterschap in de samenwerken met partners wil leggen. Vanuit die omgevingsverkenning wordt vervolgens het beleid voor de planperiode 2016-2021 beschreven voor onze primaire taakgebieden:

- Bescherming tegen overstromingen en werken aan veiligheid: Veilig water.
- Zorgen voor de juiste hoeveelheid water en passende waterpeilen: Voldoende water.
- Zorgen voor een goede waterkwaliteit die nodig is voor mens, plant en dier: Schoon water.
- Verwerken van afvalwater en het benutten van energie en grondstoffen daaruit: Afvalwater.
- Zorgen voor goede randvoorwaarden voor beroepsvaart op de Oude IJssel: Vaarwegbeheer.

### <span id="page-37-0"></span>**6.2 Waterparagraaf**

#### **6.2.1 Algemeen**

Zoals in voorgaande paragrafen uiteen is gezet, wordt in het moderne waterbeheer (waterbeheer 21e eeuw) gestreefd naar duurzame, veerkrachtige watersystemen met minimale risico's op wateroverlast of watertekorten. Belangrijk instrument hierbij is de watertoets, die sinds 1 november 2003 in ruimtelijke plannen is verankerd. In de toelichting op ruimtelijke plannen dient een waterparagraaf te worden opgenomen. Hierin wordt verslag gedaan van de wijze waarop rekening is gehouden met de gevolgen van het plan voor de waterhuishoudkundige situatie (watertoets).

Het doel van de watertoets is te garanderen dat waterhuishoudkundige doelstellingen expliciet en op een evenwichtige wijze in het plan worden afgewogen. Deze waterhuishoudkundige doelstellingen betreffen zowel de waterkwantiteit (veiligheid, wateroverlast, tegengaan verdroging) als de waterkwaliteit (riolering, omgang met hemelwater, lozingen op oppervlaktewater).

#### **6.2.2 Watertoetsproces**

Het waterschap Rijn en IJssel is geïnformeerd over het plan door gebruik te maken van de digitale watertoets. De beantwoording van de vragen heeft er toe geleid dat de zogenoemde 'normale procedure' van de watertoets wordt toegepast. De uitkomst van de watertoets is opgenomen in bijlage 5 van deze toelichting. Het plan raakt hiermee waterschapsbelangen. Hieronder wordt ingegaan op de voor dit plan relevante waterhuishoudkundige aspecten.

#### **6.2.3 Waterhuishoudkundige aspecten**

#### *Toename verharding*

Een ruimtelijk plan is in principe waterneutraal. Een toename in het verhard oppervlak resulteert in een versnelde afvoer van hemelwater, wat leidt tot een zwaardere belasting van het watersysteem. Om versnelde afvoer tegen te gaan, hanteert het waterschap bij ruimtelijke plannen de trits vasthouden-bergen-afvoeren. Dit betekent dat hemelwater zoveel mogelijk wordt vastgehouden op de plek waar het valt.

In ruimtelijke plannen met een toename van verharding zijn infiltratie- of waterbergende voorzieningen nodig om het plan waterneutraal te maken. Uitgangspunten voor het ontwerp van infiltratie- en waterbergingsvoorzieningen zijn:

- In landelijk gebied is een regenbui van T = 10+10% maatgevend. De hoeveelheid neerslag die valt in deze bui moet in het plangebied worden geborgen, waarna dit kan infiltreren of vertaagd wordt afgevoerd;
- In bebouwd gebied is een regenbui T = 100 + 10% maatgevend voor de dimensionering van de waterhuishoudkundige voorzieningen. Hierbij mag het waterpeil vanuit het oppervlaktewater tot aan straatpeil stijgen, waarbij geen waterschade aan bouwwerken, hoofdinfrastructuur en spoorwegen mag ontstaan. Een uitgebreidere toelichting op de uitgangspunten en de berekening van de bergingsopgave is te lezen in de bijlage Uitgangspunten voor waterneutraal bouwen.

#### *Afvalwater*

Het waterschap streeft naar een doelmatige werking van de gehele afvalwaterketen. Hemelwater wordt niet afgevoerd naar de afvalwaterzuivering, zodat de efficiëntie van de waterzuivering wordt vergroot en het aantal riooloverstorten op het oppervlaktewater wordt teruggedrongen.

Een toename van afvalwater heeft effect op het functioneren van de afvalwaterketen. Het (gemeentelijk) rioolstelsel, de rioolgemalen (overnamepunten) en de rioolwaterzuiveringsinstallatie (rwzi) dienen de toename te kunnen verwerken, zonder daarmee het milieu zwaarder te belasten.

Bij nieuwe ontwikkelingen wordt hemelwater in het plangebied geïnfiltreerd of geborgen en vertraagd afgevoerd naar het oppervlaktewater. Bestaande verharding wordt waar mogelijk afgekoppeld van de riolering. De gemeente communiceert over afgekoppelde gebieden en hieraan verbonden beperkingen voor particulieren. Bij een toename van het afvalwater controleert het waterschap of deze mogelijk is binnen de bestaande capaciteit van de rwzi. Persleidingen blijven bereikbaar voor beheer en onderhoud en in calamiteitenfase. Bebouwing en/of beplanting binnen de belangenstrook van de persleiding is daarom niet toegestaan. In de milieuzonering van de rwzi's en rioolgemalen worden geen hindergevoelige functies mogelijk gemaakt. Andere geldende voorwaarden zijn beschreven in de Beleidsregels zuiveringstechnische werken.

#### **6.2.4 Water in dit plan**

In voorliggend geval worden 16 woningen gerealiseerd binnen de bebouwde kom van Silvolde. In verband met de versnelde afvoer van hemelwater die deze ontwikkeling met zich meebrengt, zullen er compenserende maatregelen moeten worden genomen. Het waterschap Rijn en IJssel stelt aan de waterberging de eis dat in het plangebied een regenbui van T = 100 + 10% moet kunnen worden opgevangen. De exacte invulling van de waterberging zal in samenwerking met het waterschap worden bepaald binnen de nog uit te werken inrichting van het openbaar gebied in het plangebied. In beginsel biedt het plangebied hier meer dan voldoende ruimte voor.

De nieuwe woningen zullen daarnaast worden aangesloten op de gemeentelijke riolering. Het hemelwater wordt niet afgevoerd via het gemeentelijke riool, maar wordt binnen het plangebied vastgehouden. Zoals hiervoor is aangegeven zal dit nader worden uitgewerkt.

### <span id="page-39-1"></span><span id="page-39-0"></span>**HOOFDSTUK 7 JURIDISCHE ASPECTEN EN PLANVERANTWOORDING**

### **7.1 Inleiding**

In de voorgaande hoofdstukken is ingegaan op het plangebied, het relevante beleid en de milieu- en omgevingsaspecten. In dit hoofdstuk wordt dieper ingegaan op de opzet van dit juridische deel. Daarnaast wordt een verantwoording gegeven van de gemaakte keuzes op de verbeelding en in de regels. Dat betekent dat er wordt aangegeven waarom een bepaalde functie ergens is toegestaan en waarom bepaalde bebouwing daar acceptabel is.

### <span id="page-39-2"></span>**7.2 Opzet van de regels**

#### **7.2.1 Algemeen**

In de Wet ruimtelijke ordening (Wro) die op 1 juli 2008 in werking is getreden, is de verplichting opgenomen om ruimtelijke plannen en besluiten digitaal vast te stellen. De digitaliseringsverplichting geldt vanaf 1 januari 2010. In de ministeriële Regeling standaarden ruimtelijke ordening is vastgelegd dat de Standaard Vergelijkbare Bestemmingsplannen (SVBP) de norm is voor de vergelijkbaarheid van bestemmingsplannen. Naast de SVBP zijn ook het Informatiemodel Ruimtelijke Ordening en de Standaard Toegankelijkheid Ruimtelijke Instrumenten normerend bij het vastleggen en beschikbaar stellen van bestemmingsplannen.

De SVBP geeft normen voor de opbouw van de planregels en voor de digitale verbeelding van het bestemmingsplan. Dit bestemmingsplan is opgesteld conform de normen van de SVBP2012.

Het juridisch bindend gedeelte van het bestemmingsplan bestaat uit planregels en bijbehorende verbeelding waarop de bestemmingen zijn aangegeven. Deze verbeelding kan zowel digitaal als analoog worden verbeeld. De verbeelding en de planregels dienen in samenhang te worden bekeken.

De regels zijn onderverdeeld in vier hoofdstukken:

- 1. Inleidende regels (begripsbepalingen en wijze van meten);
- 2. Bestemmingsregels;
- 3. Algemene regels (o.a. afwijkingsregels);
- 4. Overgangs- en slotregels.

#### **7.2.2 Algemene regels**

Hoofdstuk 1 bevat de inleidende regels. Deze regels gelden voor het gehele plangebied en bevatten:

- *Begrippen (Artikel 1)*
In dit artikel zijn definities van de in de regels gebruikte begrippen opgenomen. Hiermee is een eenduidige interpretatie van deze begrippen vastgelegd.

- *Wijze van meten (Artikel 2)*
Dit artikel geeft onder meer bepalingen waar mag worden gebouwd en hoe voorkomende eisen betreffende de maatvoering begrepen moeten worden. De op de verbeelding of in de regels aangegeven bouwhoogte wordt gemeten vanaf peil tot het hoogste punt (exclusief elementen zoals een schoorsteen, liftopbouw en dergelijke).

#### **7.2.3 Bestemmingsregels**

Hoofdstuk 2 van de regels bevat de juridische vertaling van de in het plangebied voorkomende bestemmingen. De regels zijn onderverdeeld in o.a.:

- Bestemmingsomschrijving: omschrijving van de activiteiten die zijn toegestaan;
- Bouwregels: eisen waaraan de bebouwing moet voldoen (bebouwingshoogte, bebouwingspercentage, etc.);
- Specifieke gebruiksregels: omschrijving van gebruiksactiviteiten die niet zijn toegestaan.

#### **7.2.4 Algemene regels**

Hoofdstuk 3 bevat de algemene regels. Deze regels gelden voor het gehele plangebied. Dit hoofdstuk is opgebouwd uit:

- *Anti-dubbeltelregel (Artikel 7):* Deze regel is opgenomen om een ongewenste verdichting van de bebouwing te voorkomen. Deze verdichting kan zich met name voordoen, indien een perceel of een gedeelte daarvan, meer dan één keer betrokken wordt bij de berekening van een maximaal bebouwingspercentage.
- *Algemene gebruiksregels (artikel 8):* In dit artikel is opgenomen wat in dit uitwerkingsplan als strijdig gebruik wordt gezien. Daarnaast zijn in dit artikel de regels omtrent parkeren opgenomen.
- *Algemene afwijkingsregels (Artikel 9):* In dit artikel worden de algemene afwijkingsregels beschreven. Deze regels maken het mogelijk om op ondergeschikte punten van de regels in het uitwerkingsplan af te wijken.
- *Algemene wijzigingsregels (Artikel 10):* In dit artikel worden de algemene afwijkingsregels beschreven. Deze regels maken het mogelijk om het uitwerkingsplan op ondergeschikte punten te wijzigen.

#### **7.2.5 Overgangs- en slotregels**

In hoofdstuk 4 van de regels staan de overgangs- en slotregels. In de overgangsregels is aangegeven wat de juridische consequenties zijn van bestaande situaties die in strijd zijn met dit bestemmingsplan. In de slotregels wordt aangegeven hoe het bestemmingsplan wordt genoemd.

### <span id="page-40-0"></span>**7.3 Verantwoording van de regels**

Kenmerk van de Nederlandse ruimtelijke ordeningsregelgeving is dat er uitgegaan wordt van toelatingsplanologie. Een bestemmingsplan of uitwerkingsplan geeft aan welke functies waar zijn toegestaan en welke bebouwing mag worden opgericht. Bij het opstellen van dit uitwerkingsplan zijn keuzes gemaakt over welke functies waar worden mogelijk gemaakt en is gekeken welke bebouwing stedenbouwkundig toegestaan kan worden.

Het is noodzakelijk dat het uitwerkingsplan een compleet inzicht biedt in de bouw- en gebruiksmogelijkheden binnen het betreffende plangebied. Het uitwerkingsplan is het juridische toetsingskader dat bindend is voor de burger en overheid en geeft aan wat de gewenste planologische situatie voor het plangebied is.

In deze paragraaf worden de gemaakte keuzes nader onderbouwd. Hierbij zullen de bestemmingen in dezelfde volgorde als in de regels worden behandeld.

#### **Groen (Artikel 3)**

Deze bestemming is opgenomen ter plaatse van de reeds aanwezige wadi. De voor 'Groen' aangewezen gronden zijn bestemd voor groenvoorzieningen, groensingels, platsoenen, water en voorzieningen voor de waterhuishouding. Op deze gronden mogen uitsluitend bouwwerken, geen gebouw zijnde worden gebouwd.

#### **Tuin (Artikel 4)**

De gronden voor de woonbestemmingen zijn bestemd als 'Tuin'. Deze gronden zijn bestemd voor tuinen, paden, erkers en erfafscheidingen.

#### **Verkeer - Verblijfsgebied (Artikel 5)**

De voor 'Verkeer – Verblijfsgebied' bestemde gronden zijn met name bestemd voor verblijfsgebieden, wegen, pleinen en voet- en fietspaden. Verder zijn de gronden bestemd voor groenvoorzieningen, groensingels en plantsoenen, speelvoorzieningen en kunstwerken, water en voorzieningen voor de waterhuishouding, ontmoetingsplekken en straatmeubilair, openbaar vervoersvoorzieningen en nutsvoorzieningen.

Parkeervoorzieningen zijn uitsluitend toegestaan ter plaatse van de aanduidingen 'parkeerterrein', die in het noordoosten en zuidoosten van het plangebied zijn opgenomen.

#### **Wonen (Artikel 6)**

De voor 'Wonen' aangewezen gronden zijn bestemd voor wonen, uitsluitend in de vorm van grondgebonden woningen. Verder zijn deze gronden bestemd voor bijbehorende gebouwen en bouwwerken, geen gebouwen zijnde, tuinen en erven, parkeer-, speel- en groenvoorzieningen, water en voorzieningen voor de waterhuishouding en straatmeubilair en nutsvoorzieningen.

De gronden zijn voorzien van een bouwvlak. Hoofdgebouwen moeten binnen het bouwvlak worden gebouwd. De goot- en bouwhoogte bedragen conform de uitwerkingsregels maximaal 6 en 10 meter. Per bouwvlak is een maatvoering opgenomen voor het maximaal aantal wooneenheden. Dit aantal bedraagt respectievelijk 2x4 wooneenheden voor de levensloopbestendige huurwoningen en 8 wooneenheden voor de starterswoningen.

### <span id="page-42-0"></span>**HOOFDSTUK 8 ECONOMISCHE UITVOERBAARHEID**

Artikel 6.12 van de Wet ruimtelijke ordening stelt dat de gemeenteraad gelijktijdig met de vaststelling van het uitwerkingsplan moet besluiten om al dan niet een exploitatieplan vast te stellen. Hoofdregel is dat een exploitatieplan moet worden vastgesteld bij elk uitwerkingsplan. Er zijn echter uitzonderingen. Het is mogelijk dat de raad verklaart dat met betrekking tot een uitwerkingsplan geen exploitatieplan wordt vastgesteld indien het verhaal van kosten van de grondexploitatie anderszins is verzekerd of het stellen van nadere eisen en regels niet noodzakelijk is.

De gemeentelijke kosten zijn beperkt tot de ambtelijke kosten, welke worden verhaald middels de gemeentelijke legesverordening. Eventuele planschade komt voor rekening van de initiatiefnemer. Ten behoeve van deze ontwikkeling is een planschadeovereenkomst (anterieure overeenkomst) met de initiatiefnemer gesloten. Hiermee is het kostenverhaal anderszins verzekerd en is op grond van artikel 6.12 Wro geen exploitatieplan nodig.

### <span id="page-43-1"></span><span id="page-43-0"></span>**HOOFDSTUK 9 VOOROVERLEG, INSPRAAK EN ZIENSWIJZEN**

### **9.1 Vooroverleg**

#### **9.1.1 Het Rijk**

In het Besluit algemene regels ruimtelijke ordening (Barro) zijn de nationale belangen die juridische borging vereisen opgenomen. Het Barro is gericht op doorwerking van nationale belangen in gemeentelijke bestemmingsplannen. Geoordeeld wordt dat dit uitwerkingsplan geen nationale belangen schaadt. Daarom is afgezien van het voeren van vooroverleg met het Rijk.

#### **9.1.2 Provincie Gelderland**

Aangezien het in voorliggend geval gaat om een uitwerkingsplan kan worden afgezien van vooroverleg met de provincie Gelderland.

#### **9.1.3 Waterschap Rijn en IJssel**

Het waterschap is geïnformeerd over het voornemen middels de digitale watertoets. In het kader van de voorliggende ontwikkeling wordt de inrichting van het terrein en de bijbehorende noodzakelijke maatregelen voor de waterhuishouding afgestemd en in samenhang met het waterschap bepaald.

### <span id="page-43-2"></span>**9.2 Inspraak**

Conform de gemeentelijke inspraakverordening kan het bestuursorgaan zelf besluiten of inspraak wordt verleend bij de voorbereiding van gemeentelijk beleid. In voorliggend geval wordt geen voorontwerpuitwerkingsplan ter inzage gelegd.

### <span id="page-43-3"></span>**9.3 Zienswijzen**

Het ontwerpuitwerkingsplan heeft van 21 juli tot en met 31 augustus 2022 ter inzage heeft gelegen. In deze periode zijn drie zienswijzen ingediend. Op basis hiervan is het uitwerkingsplan gewijzigd. Voor de (beantwoording van de) zienswijzen en de daaropvolgende wijzigingen wordt verwezen naar de zienswijzennota zoals deze in opgenomen in bijlage 6 van deze toelichting.

### <span id="page-44-1"></span><span id="page-44-0"></span>**BIJLAGEN BIJ DE TOELICHTING**

**Bijlage 1 Parkeerdrukonderzoek**

### <span id="page-45-0"></span>**Bijlage 2 Bodemonderzoek**

### <span id="page-46-0"></span>**Bijlage 3 Onderzoek stikstofdepositie**

### <span id="page-47-0"></span>**Bijlage 4 Quickscan Natuurwaardenonderzoek**

<span id="page-48-0"></span>**Bijlage 5 Watertoets**

### <span id="page-49-0"></span>**Bijlage 6 Zienswijzennota**