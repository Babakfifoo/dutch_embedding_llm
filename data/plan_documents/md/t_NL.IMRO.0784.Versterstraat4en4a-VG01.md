Bestemmingsplan Versterstraat 4 en 4a

Gilze en Rijen

# **Bestemmingsplan Versterstraat 4 en 4a Gilze en Rijen**

| Identificatie                        | Planstatus |             |
|--------------------------------------|------------|-------------|
| NL.IMRO.0784.Versterstraat4en4a-VG01 | datum:     | status:     |
| Projectnummer 20160001               | 20-02-2017 | vastgesteld |

Toelichting

### **INHOUDSOPGAVE TOELICHTING**

| 1. INLEIDING                          | 5  |
|---------------------------------------|----|
| 1.1 Algemeen                          | 5  |
| 1.2 Ligging van het plangebied        | 5  |
| 1.3 Vigerend bestemmingsplan          | 5  |
| 1.4 Inhoud van de toelichting         | 6  |
| 2. BELEIDSKADER                       | 7  |
| 2.1 Rijksbeleid                       | 7  |
| 2.2 Provinciaal beleid                | 8  |
| 2.3 Gemeentelijk beleid               | 11 |
| 3. BESTAANDE SITUATIE                 | 13 |
| 3.1 Ruimtelijke structuur             | 13 |
| 3.2 Ontsluiting                       | 14 |
| 4. UITGANSPUNTEN EN RANDVOORWAARDEN   | 15 |
| 4.1 Programmatische randvoorwaarden   | 15 |
| 4.2 Stedenbouwkundige randvoorwaarden | 15 |
| 5. MILIEUGEGEVENS EN -ONDERZOEK       | 16 |
| 5.1 Relatie met de Wet geluidhinder   | 16 |
| 5.2 Luchtkwaliteit                    | 16 |
| 5.3 Bodem- en grondwateronderzoek     | 17 |
| 5.4 Flora en fauna                    | 18 |
| 5.5 Archeologie                       | 18 |
| 5.6 Hinder bedrijvigheid              | 19 |
| 5.7 Externe veiligheid                | 19 |
| 5.8 Kabels en leidingen               | 19 |
| 5.9 Vliegbasis Gilze-Rijen            | 19 |
| 6. PLANBESCHRIJVING                   | 21 |
| 6.1 Stedenbouwkundige visie           | 21 |
| 6.2 Relatie met de omgeving           | 21 |
| 6.3 Groen en water                    | 21 |
| 6.4 Bebouwingsstructuur               | 22 |
| 6.5 Speelvoorzieningen                | 22 |
| 6.6 Ontsluiting                       | 22 |
| 6.7 Parkeren                          | 22 |
| 6.8 Beeldkwaliteit                    | 22 |
| 6.9 Fasering                          | 23 |
| 7. FINANCIELE HAALBAARHEID            | 24 |
| 8. DE BESTEMMINGEN                    | 25 |
| 8.1 Het juridisch plan                | 25 |
| 9. PROCEDURES                         | 29 |
| 9.1 Vooroverleg                       | 29 |
| 9.2 Verdere procedure                 | 29 |

# **Afzonderlijke bijlagen:**

Akoestisch onderzoek gevelbelasting Versterstraat ong. te Gilze, Wematech Milieu Adviseurs BV, d.d. 6 februari 2012;

Verkennend Bodemonderzoek Versterstraat 4 te Gilze, Lankelma Ingernieursbureau, d.d. 24 februari 2016;

Landschappelijke inpassing Versterstraat 4, Gilze, gemeente Gilze Rijen, MILON, d.d. 30 mei 2016.

### **1. INLEIDING**

#### **1.1 Algemeen**

Vexpro B.V. is voornemens tussen de bestaande woningen aan de Versterstraat 4 en 6 in Gilze een nieuwe woning op te richten. De momenteel op het perceel aanwezige kassen, ca. 1.910m² zullen gesloopt worden. Het oprichten van de nieuwe woning is in strijd met het vigerende bestemmingsplan Buitengebied.

De gemeente Gilze en Rijen is bereid medewerking te verlenen aan het verzoek. Besloten is een nieuw bestemmingsplan voor de locatie op te stellen.

### **1.2 Ligging van het plangebied**

Het plangebied is gelegen aan de Versterstraat, tussen de bestaande woningen op huisnummers 4 en 6, gelegen ten zuiden van de kern Gilze. Op het perceel zijn momenteel kassen aanwezig. Ten behoeve van de nieuwe ontwikkeling zullen de kassen gesloopt worden.

Figuur 1 Ligging plangebied Bron: GoogleEarth

# **1.3 Vigerend bestemmingsplan**

Het plangebied is gelegen binnen het bestemmingsplan Buitengebied 2010 van de gemeente Gilze en Rijen, vastgesteld door de gemeenteraad op 1 juli 2013. Binnen het bestemmingsplan zijn de gronden bestemd als 'Wonen' met de bouwaanduiding 'voormalig agrarisch bedrijf'. Deze gronden zijn bestemd voor het wonen, gebouwen en bouwwerken, geen gebouw zijnde en bij deze bestemming behorende voorzieningen, zoals groen, parkeervoorzieningen, nutsvoorzieningen, water en (ontsluitings)wegen.

Ter plaatse van de specifieke bouwaanduiding 'voormalig agrarische bedrijf' geldt dat bestaand is toegestaan, maar het uitbreiden van bestaande bebouwing is in geen geval toegestaan. Deze aanduiding zal met het toevoegen van de extra woning waarbij de voormalige bedrijfsbebouwing wordt gesaneerd niet meer overgenomen worden. Verder zijn op het perceel de dubbelbestemmingen Waarde – Archeologie en Waarde – landschap 4 en de gebiedsaanduidingen overig – kernrandzone en ihcs – 1 opgenomen . Deze dubbelbestemmingen en gebiedsaanduidingen worden een op een overgenomen in onderhavig plan.

Binnen de regels van de bestemming 'Wonen' is, tenzij anders op de verbeelding aangegeven, slechts één woning toegestaan. Het oprichten van een extra woning is binnen deze bestemming derhalve niet toegestaan. Een herziening van het bestemmingsplan is noodzakelijk.

# **1.4 Inhoud van de toelichting**

In hoofdstuk 2 van onderhavige bestemmingsplantoelichting worden de relevante beleidskaders nader toegelicht. In hoofdstuk 3 wordt de bestaande situatie beschreven. In hoofdstuk 4 komen de uitgangspunten en randvoorwaarden aan de orde. In hoofdstuk 5 wordt ingegaan op de milieuhygiënische- en planologische aspecten binnen het plangebied. In hoofdstuk 6 vindt de planbeschrijving plaats. In hoofdstuk 7 komt de financiële haalbaarheid aan de orde. In hoofdstuk 8 komen de bestemmingen van het plan aan de orde. Tenslotte wordt in hoofdstuk 9 de gevoerde procedure beschreven.

# **2. BELEIDSKADER**

# **2.1 Rijksbeleid**

### *Structuurvisie infrastructuur en Ruimte*

De Structuurvisie Infrastructuur en Ruimte (SVIR) is vastgesteld op 13 maart 2012. De Structuurvisie is de opvolger van de voormalige Nota Ruimte. In de SVIR legt het Rijk de ambities voor Nederland in 2040 vast, er wordt dus een visie gepresenteerd van waar Nederland in 2040 moet staan. Dit gebeurd aan de hand van (inter)nationale ontwikkelingen die de ruimtelijke en mobiliteitsopgaven zowel bovengronds als ondergronds voor de toekomst moeten bepalen. Zo werkt het Rijk aan een concurrerend, bereikbaar, leefbaar en veilig Nederland. Dit betekent onder andere dat het Rijk een aantrekkelijk vestigingsklimaat wil ontwikkelen, waarbij de concurrentiekracht voor internationale bedrijven en een economische ontwikkeling wordt versterkt. Hierbij zijn onder andere sterke stedelijke regio's nodig, waarbij een goede 'quality of life', optimale bereikbaarheid en goede (logistieke) verbindingen met Europa en de wereld het uitgangspunt zijn. Om deze ambities waar te kunnen maken vraagt het Rijk ook steun aan de decentrale overheden, de diverse marktpartijen en kennisinstellingen.

Naast deze ambities voor de lange termijn kiest het Rijk tevens drie concrete doelen om Nederland concurrerend, bereikbaar, leefbaar en veilig te houden voor de middellange termijn (2028), te weten:

- Het vergroten van de concurrentiekracht van Nederland door het versterken van de ruimtelijk-economische structuur van Nederland;
- Het verbeteren en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

Hierbij maakt het Rijk gebruik van verschillende nationale belangen, waarvoor zij verantwoordelijk zijn en resultaten wil boeken. Onderhavig plan heeft echter geen invloed op de beschreven doelen die het Rijk nastreeft. De beoogde ontwikkeling heeft een te kleinschalig karakter om hier effect op te hebben.

#### *Besluit algemene regels ruimtelijke ordening (Barro)*

Het Barro voorziet in de juridische borging van het nationaal ruimtelijk beleid. Het bevat regels die de beleidsruimte van andere overheden ten aanzien van de inhoud van ruimtelijke plannen inperken, daar waar nationale belangen dat noodzakelijk maken. Het initiatief is te kleinschalig om hier effect op te hebben.

#### *Besluit ruimtelijke ordening*

De Wet ruimtelijk ordening geeft aan welke instrumenten door welke overheidslagen moeten worden toegepast. Het besluit ruimtelijke ordening (Bro) is een nadere uitwerking van deze Wet en bevat nadere bepalingen voor onder andere bestemmingsplannen.

In artikel 3.1.6 van de Bro is de 'ladder voor duurzame verstedelijking' opgenomen. In bestemmingsplannen die een nieuwe stedelijke ontwikkeling mogelijk maken dient getoetst te worden aan deze ladder. In artikel 1.1.1, lid 1, onder i van het Bro is een definitie voor stedelijke ontwikkeling opgenomen.

Deze luidt: 'ruimtelijke ontwikkeling van een bedrijventuin of zeehaventerrein, of van kantoren, detailhandel, woningbouwlocaties of andere stedelijke voorzieningen'. Het begrip woningbouwlocatie, zoals opgenomen in deze definitie, is niet nader gedefinieerd. De jurisprudentie biedt evenwel enkele aanknopingspunten. Hieruit blijkt namelijk dat het in dit verband moet gaan om een ruimtelijke ontwikkeling van enige omvang. Zo is de bouw van één woning niet aan te merken als een stedelijke ontwikkeling in de zin van de ladder.

# **2.2 Provinciaal beleid**

# *Structuurvisie Noord-Brabant*

Op 19 maart 2014 is de Structuurvisie ruimtelijke ordening 2014 in werking getreden. Deze structuurvisie is een actualisatie van de visie die in 2010 werd vastgesteld. Belangrijke beleidswijzigingen hebben betrekking op de realisatie van natuur en de transitie naar zorgvuldige veehouderij in Brabant. De structuurvisie is opgebouwd uit 2 delen (A en B) en een uitwerking.

Deel A bevat de hoofdlijnen van het beleid. Hierin heeft de provincie haar belangen gedefinieerd en ruimtelijke keuzes gemaakt. Deze belangen en keuzes zijn gebaseerd op trends en ontwikkelingen. Ook beschrijft de provincie vanuit welke filosofie ze haar doelen wil bereiken. Die is: 'samenwerken aan kwaliteit'. De provincie realiseert haar doelen op vier manieren: door regionaal samen te werken, te ontwikkelen, te beschermen en te stimuleren.

In deel B beschrijft de provincie 4 ruimtelijke structuren: de groenblauwe structuur, het landelijk gebied, de stedelijke structuur en de infrastructuur. Voor iedere structuur formuleert de provincie ambities en beleid. Per beleidsdoel is aangegeven welke instrumenten de provincie inzet om haar doelen te bereiken.

Waar sprake is van stedelijke ontwikkeling wordt in tegenstelling tot het verleden (contingentenbenadering) het woningaantal niet meer direct bepaald door de provincie. In plaats daarvan is de verdeling van ruimte voor wonen en werken een resultaat van regionale samenwerking. De provincie wijst iedere regio een programma toe welke in een regionaal uitwerkingsplan voor de regio verder dient te worden verdeeld. Onderhavige planlocatie is gelegen binnen het zoekgebied voor verstedelijking en is daarmee passend binnen de structuurvisie.

# *Verordening ruimte 2014*

In de Wro is geregeld dat de provincie in een aparte verordening regels kan opstellen die door elke gemeente in Noord-Brabant moet worden toegepast bij ruimtelijke besluiten. Derhalve hebben de Provinciale Staten van Noord-Brabant op 7 februari 2014 en 14 maart 2014 de Verordening ruimte 2014 (Vr) vastgesteld. Daarnaast hebben Gedeputeerde Staten op 18 maart 2014 besloten de Vr op onderdelen te wijzigen waarna deze op 19 maart 2014 in werking is getreden.

Deze verordening regelt diverse ruimtelijke onderwerpen. De bepalingen voor deze onderwerpen zijn gebaseerd op het provinciale beleid zoals dat opgenomen is in de Structuurvisie 2010 – partiële herziening 2014.

De ontwikkelingsmogelijkheden voor locaties volgen uit het gebied waarin ze gelegen zijn. In de Verordening ruimte is onderscheid gemaakt tussen structuren en aanduidingen. De structuren bestaan uit 'bestaand stedelijk gebied', 'ecologische hoofdstructuur', 'groenblauwe mantel' en 'gemengd landelijk gebied'.

Deze vier structuren zijn Brabant dekkend. Per structuur zijn er regels uitgewerkt onder welke voorwaarden welke functies ontwikkeld kunnen worden.

Onderhavige planlocatie is gelegen binnen de structuur 'Gemengd landelijk gebied' en nader aangeduid als 'Zoekgebied voor stedelijke ontwikkeling: Stedelijk concentratiegebied'.

# 8.2 Regels voor kwaliteitsverbetering bebouwingsconcentraties

In artikel 8.2 van der verordening is bepaald dat in afwijking van artikel 6.7, eerste lid, en artikel 7.7, eerste lid (wonen), een bestemmingsplan ter plaatse van de aanduiding Zoekgebied voor stedelijke ontwikkeling in een bebouwingsconcentratie kan voorzien in de nieuwbouw van één of meer woningen mits de toelichting een verantwoording bevat waaruit blijkt dat:

- a. het bestemmingsplan de nodige voorwaarden bevat om een goede landschappelijke inpassing van de te bouwen woningen te verzekeren;
- b. er geen sprake is van een aanzet voor een stedelijke ontwikkeling;
- c. geen inbreuk wordt gemaakt op de toepassing van de regeling bedoeld in artikel 6.8 en artikel 7.8 (ruimte-voor-ruimte).

Hieronder wordt nader ingegaan op bovenstaande bepalingen.

# Algemene regels (hoofdstuk 2 Vr):

Hoofdstuk 2 van de Vr stelt algemene regels ter bevordering van de ruimtelijke kwaliteit (artikel 3). In deze regels wordt gesteld dat bijgedragen moet worden aan de zorg voor het behoud en de bevordering van de ruimtelijke kwaliteit. De bevordering van de ruimtelijke kwaliteit wordt uitgesplitst in de zorgplicht voor ruimtelijke kwaliteit (artikel 3.1 Vr) en de kwaliteitsverbetering van het landschap (artikel 3.2 Vr).

# Zorgplicht ruimtelijke kwaliteit (art. 3.1 Vr):

In artikel 3.1 wordt gesteld dat bij ruimtelijke ontwikkelingen het principe van zorgvuldig ruimtegebruik wordt toegepast. Het doel hierbij is om bestaande bebouwing zo goed mogelijk te benutten. Het principe zorgvuldig ruimtegebruik bij ruimtelijke ontwikkelingen houdt in ieder geval in dat bij ruimtelijke ontwikkelingen gebruik wordt gemaakt van een bestaand bouwperceel en dat een uitbreiding van het op grond van het geldende bestemmingsplan toegestane ruimtebeslag slechts is toegestaan mits de financiële, juridische of feitelijke mogelijkheden ontbreken om de beoogde ruimtelijke ontwikkeling binnen dat toegestane ruimtebeslag te doen plaatsvinden.

De bestaande kassen voldoen niet meer aan de huidige normen. Door sloop van de kassen wordt "gebiedsverstorende bebouwing" geamoveerd. Hierdoor ontstaat een kwalitatief beter en meer open straatbeeld. De voorgestane ontwikkeling draagt hiermee zeker bij aan kwaliteitsverbetering in de bebouwingsconcentratie en directe omgeving.

Ten behoeve van het behoud en de bevordering van de ruimtelijke kwaliteit dient voorliggende toelichting een verantwoording te bevatten waaruit blijkt dat rekening is gehouden met de gevolgen van de beoogde ruimtelijke ontwikkeling voor de in het plan begrepen gronden en de naaste omgeving, in het bijzonder wat betreft de bodemkwaliteit, waterhuishouding, archeologische en cultuurhistorische waarden, ecologische waarden, aardkundige waarden en landschappelijke waarden. Daarnaast dient, gelet op de bestaande en toekomstige functies in de omgeving en de effecten die de ontwikkeling op die functies heeft, de omvang van de ruimtelijke ontwikkeling te passen in de omgeving. De toetsing van de gevolgen van het initiatief op bovengenoemde aspecten is uitgebreid uiteengezet in hoofdstuk 5 van voorliggende toelichting.

Figuur 4 zicht vanaf Versterstraat richting dorp Figuur 5 zicht vanaf Versterstraat vanuit dorp

Tevens dient op de projectlocatie een adequate afwikkeling van personen- en goederenvervoer verzekerd te zijn, waaronder een goede aansluiting op de aanwezige infrastructuur van weg, water of spoor.

Het aantal verkeersbewegingen neemt met de nieuwe functie sterk af, daarnaast is op eigen terrein voldoende ruimte om te kunnen voorzien in de parkeerbehoefte. In hoofdstuk 5 wordt nader ingegaan op de verkeersaspecten.

#### Kwaliteitsverbetering van het landschap (art. 3.2 Vr):

In artikel 3.2 van de Vr wordt ten aanzien van de kwaliteitsverbetering van het landschap gesteld dat verantwoord moet worden op welke wijze financieel, juridisch en feitelijk is verzekerd dat de realisering van de beoogde ruimtelijke ontwikkeling gepaard gaat met een aantoonbare en uitvoerbare fysieke verbetering van de aanwezige of potentiële kwaliteiten van bodem, water, natuur, landschap of cultuurhistorie of van de extensieve recreatieve mogelijkheden van het gebied. Een verbetering zoals hierboven beschreven kan o.a. bestaan uit een landschappelijke inpassing, behoud of herstel van cultuurhistorisch waardevolle bebouwing of terreinen, wegnemen van verharding of het slopen van bebouwing. Hierbij dient verantwoord te worden op welke wijze de verbetering financieel, juridisch en feitelijk is geborgd.

Op grond van artikel 8.2. lid 1c van de Verordening ruimte is het verplicht dat de vereiste investering in de kwaliteitsverbetering van het landschap ten minste gelijk dient te zijn aan het bedrag dat nodig is om een ruimte-voor ruimtetitel aan te kopen. Voor de bouw van de woning aan de Versterstraat 4 te Gilze betekent dit het volgende.

Voor de betreffende ontwikkeling aan de Versterstraat 4 wordt uitgegaan van de volgende waarden van de onderscheidene bestemmingen :

- ‐ (geldende bestemming) Wonen-VAB € 60,00 per m2
- ‐ Agrarisch gebied (onbebouwd) € 6,50 per m2
- ‐ Natuur € 1,00 per m2.

Met betrekking tot de voorliggende ontwikkeling aan de Versterstraat mag tot kwaliteitsverbetering worden gerekend:

- ‐ Sloop 2.000 m2 kassen € 20.000,--
- ‐ Aanleg en beheer te ontwikkelen natuur en volledige toerekening van het bestemmingsverlies dat optreedt als gevolg van omzetting van de geldende bestemmingen Wonen-VAB en Agrarisch in de bestemming Natuur € 56.990,--
- ‐ 20% bestemmingsverlies als gevolg van de omzetting van de gelende bestemming Wonen-VAB in de nieuwe bestemming Agrarisch: 20% x 4720m2 x (60 – 6,5) = 20% x 252.520 =

€ 50.504,--

Op basis van bovenstaande berekening kan worden gesteld dat de totale investering in de kwaliteitsverbetering van het landschap in onderhavige situatie een bedrag beloopt van € 127.494,--. De hoogte van dit bedrag is voldoende om te voldoen aan het bepaalde in artikel 8.2, lid 1c van de Verordening ruimte, waaruit voortvloeit dat de vereiste investering in de kwaliteitsverbetering van het landschap ten minste gelijk moet zijn aan het bedrag dat nodig is om een ruimte-voor-ruimtetitel aan te kopen.

De nieuw aan te leggen natuur is opgenomen in het rapport 'Kwaliteitsverbetering landschap' welke als bijlage bij deze toelichting is gevoegd. Tevens zal de natuur de bestemming Natuur krijgen in de regels. Waarbij de voorwaardelijke verplichting om het groen aan te leggen, te onderhouden en in stand te laten is opgenomen.

De beoogde ontwikkeling is derhalve in overeenstemming met artikel 3.2 van de Vr.

# **2.3 Gemeentelijk beleid**

### *Structuurvisie 2025*

De gemeente Gilze en Rijen is bezig met het maken van een structuurvisie voor de dorpen en de bedrijventerreinen. In de structuurvisie worden de gewenste ruimtelijke structuur voor de komende 10 tot 15 jaar vastgelegd.

De structuurvisie stedelijk gebeid maakt onderdeel uit bestaat van een drieluik, te weten:

- 1. De Toekomstvisie 2025 'Wij zijn Gilze en Rijen'
	- De Toekomstvisie geeft een beeld van de gewenste ontwikkeling van de gemeente tussen nu en 2025. De visie is vastgesteld door de Raad.
- 2. Ambities Gilze en Rijen 'Nieuwe kansen!' Met de toekomstvisie als basis zijn ruimtelijke ambities geformuleerd.

- 3. Het Uitvoeringsdocument. Dit is het structuurvisiedocument Stedelijk Gebied. Hierin worden de ruimtelijke ambities die in het ambitiedocument worden genoemd verder uitgewerkt.
Direct aansluitend aan de planlocatie is de woningbouwontwikkeling 'Uitbreiding Gilze' gelegen. Dit is een van de aangewezen woningbouwontwikkelingen voor het dorp Gilze. De prioritering van de invulling van de woningbouwontwikkelingen zal de komende jaren verder invulling krijgen.

Voor wat betreft het wonen in Gilze is in de structuurvisie aangegeven dat het hoofddoel van het woonbeleid is om zowel het aanbod van woningen als de woonmilieus zo goed mogelijk te laten aansluiten op de behoefte van de woonconsument. De gemeente blijft zich daarnaast inzetten voor het invullen van de 'overloopfunctie' binnen de regio. Dat betekent, dat ze een grotere woningbouwopgave opnemen, dan is berekend op basis van de huidige bevolkingsomvang.

Wel kiezen ze voor temporisering van deze woningbouw. De komende jaren wil de gemeente zicht meer inzetten op bouwen naar behoefte. Dus niet enkel grootschalige ontwikkeling van uitleglocaties. Maar juist ook kleinschaligere organische ontwikkelingen, die aansluiten op de bestaande structuren van het landschap.

Onderhavig initiatief past uitstekend binnen bovenstaande uitgangspunten van de gemeente.

Figuur 6 uitsnede Structuurvisie 2025

# **3. BESTAANDE SITUATIE**

### **3.1 Ruimtelijke structuur**

Het plangebied is gelegen aan de Versterstraat in Gilze. De Versterstraat is een van de oude linten van Gilze waaraan afwisselend open ruimten en cluster met woningen gelegen zijn. De Versterstraat is ter plaatse van het plangebied uitgevoerd in klinkerverharding met aan beide zijden een groene berm.

Figuur 7 Versterstraat

Ter plaatse van het plangebied is een cluster met bebouwing aanwezig. De bebouwing bestaat uit een aantal kassen en woningen. De woningen zijn allen opgericht in 1 bouwlaag met kap waarbij de nok evenwijdig aan de straat gelegen is. De woningen zijn allen opgetrokken uit een rood of geel kleurige baksteen afgedekt met een donkere pan.

Figuur 8 Woningbouw Versterstraat 4

De woning aan de Versterstraat 4 is op enige afstand van de weg gelegen en heeft een groen aangelegde voortuin.

De garage bij de woning Versterstraat 6 is tevens op enige afstand van de straat gelegen. De overige woningen zijn dichter aan de weg gelegen en hebben een verharde voortuin.

In het plangebied zijn thans kassen aanwezig. Deze wordt gesloopt waarna op deze locatie een woning opgericht wordt.

Figuur 9 Planlocatie

# **3.2 Ontsluiting**

Het glastuinbouw bedrijf naast de woning aan de Versterstraat 4 werd ontsloten aan de Versterstraat. Dagelijks vonden af- en aanvoer bewegingen plaats ten behoeve van de bedrijfsvoering. De nieuwe woning wordt opgericht ten zuiden van de bestaande woning. De ontsluiting van de nieuwe woning zal aan de zuidzijde van het nieuwe perceel plaatsvinden. De bestaande ontsluiting ten behoeve van de glasopstanden zal worden verwijderd.

# **4. UITGANGSPUNTEN EN RANDVOORWAARDEN**

#### **4.1 Programmatische randvoorwaarden**

De beoogde ontwikkeling betreft het oprichten van één woning en het slopen van de bestaande kassen op het perceel. De kassen worden voor de vaststelling van het bestemmingsplan reeds gesloopt.

De nieuw te bouwen woning wordt ontsloten op de Versterstraat.

### **4.2 Stedenbouwkundige randvoorwaarden**

De nieuw op te richten woning wordt ontwikkelend binnen de woonbestemming en binnen het reeds aanwezige bouwvlak. De woning dient daarnaast te worden gebouwd met inachtneming van de navolgende stedenbouwkundige randvoorwaarden:

- de woning heeft een maximale inhoud van 750m²;
- de goothoogte van de woning bedraagt maximaal 5 meter;
- de bouwhoogte van de woning bedraagt maximaal 10 meter;
- de dakhelling van een woning, bijgebouwen en overkappingen dient minimaal 20○ en maximaal 55○ te bedragen;
- de minimale afstand van de woning tot de zijdelingse perceelgrens is 5 meter;
- de maximale oppervlakte aan bijgebouwen en overkappingen bedraagt 100m²;
- de goothoogte van een bijgebouw of overkapping bedraagt maximaal 3 meter;
- de bouwhoogte van een bijgebouw of overkapping bedraagt maximaal 5,5 meter;
- de afstand van een bijgebouw of overkapping tot de woning dient minimaal 2 meter en maximaal 10 meter te bedragen;
- een bijgebouw of overkapping dient minimaal 5 meter achter de voorgevel van de woning te worden opgericht.

Ten aanzien van de randvoorwaarden is één op één aansluiting gezocht bij het bestemmingsplan Buitengebied 2013.

# **5. MILIEUGEGEVENS EN -ONDERZOEK**

### **5.1 Relatie met de Wet geluidhinder**

In de Wet Geluidhinder is bepaald dat bij de vaststelling of herziening van een bestemmingsplan, waarin mogelijkheden worden geboden voor het realiseren van geluidgevoelige bebouwing, middels een akoestisch onderzoek dient te worden aangetoond, of ter plaatse de voorkeursgrenswaarde wordt overschreden.

Door Wematech Milieu Adviseurs BV is een Akoestisch onderzoek uitgevoerd voor een eerder initiatief ten noorden van woning Versterstraat 4. Dit onderzoek kan een op een van toepassing worden verklaard op de huidige planlocatie Uit het onderzoek blijkt dat wanneer de woning binnen de 48 dB contouren gerealiseerd wordt geen sprake is van een overschrijding van de voorkeursgrenswaarde. Geluidreducerende maatregelen zijn dan niet noodzakelijk en het aanvragen van hogere grenswaarden is dan niet aan de orde.

De woning zal buiten de 48 dB contour worden opgericht waardoor het aspect geluid geen belemmering vormt voor de beoogde ontwikkeling.

### **5.2 Luchtkwaliteit**

Sinds 15 november 2007 staan de hoofdlijnen voor regelgeving rondom luchtkwaliteitseisen beschreven in de Wet milieubeheer (hoofdstuk 5 Wm). Hiermee is het Besluit luchtkwaliteit 2005 vervallen. Bij de start van nieuwe bouwprojecten moet onderzocht worden of het effect van een nieuw initiatief relevant is voor de luchtkwaliteit. Er is geen relevantie als aannemelijk kan worden gemaakt, dat de luchtkwaliteit "niet in betekenende mate" aangetast wordt. Daartoe is een algemene maatregel van bestuur 'Niet in betekenende mate' (Besluit NIBM) en een ministeriële regeling NIBM (Regeling NIBM) vastgesteld waarin de uitvoeringsregels vastgelegd zijn die betrekking hebben op het begrip NIBM.

Voor de periode tussen het in werking treden van de 'Wet luchtkwaliteit' en het verlenen van derogatie door de EU is het begrip 'niet in betekenende mate' gedefinieerd als 1% van de grenswaarde voor NO2 en PM10. Na verlening van derogatie treedt het NSL (Nationaal Samenwerkingsprogramma Luchtkwaliteit) in werking en wordt de definitie van NIBM verschoven naar 3% van de grenswaarde.

In de Regeling NIBM is een lijst met categorieën van gevallen (inrichtingen, kantoren woningbouwlocaties) opgenomen die niet in betekende mate bijdragen aan de luchtverontreiniging. Deze gevallen kunnen zonder toetsing aan de grenswaarden voor het aspect luchtkwaliteit uitgevoerd worden. Hieronder vallen onder andere woningbouwprojecten met twee ontsluitingswegen en minder dan 3.000 woningen.

De toename van het autoverkeer ten gevolge van de nieuwe ontwikkeling zal zeker minder zijn dan het equivalent bij de bouw van 3.000 woningen. De nieuwe bebouwing draagt derhalve niet in betekende mate bij aan de verslechtering van de luchtkwaliteit, wat inhoudt dat er geen toetsing aan de grenswaarden hoeft plaats te vinden.

Ten aanzien van de luchtkwaliteit zijn er derhalve geen belemmeringen voor het realiseren van de voorgestane ontwikkelingen.

# **5.3 Bodem- en grondwateronderzoek**

Door Lankelma Ingenieursbureau is een verkennend bodemonderzoek uitgevoerd. Uit het onderzoek blijkt dat de bodem op de locatie tot de verkende diepte van 2,3 m-mv bestaat uit matig fijn siltig zand. Met name de bovengrond is humushoudend.

Lokaal wordt leem aangetroffen. In de uitkomende grond zijn lokaal waarnemingen gedaan die duiden op de mogelijke aanwezigheid van verontreinigende stoffen in de bodem. Hierna volgt per monsternametraject een opsomming van de waargenomen afwijkingen.

# Grond

Op basis van de analyseresultaten wordt geconcludeerd dat, met uitzondering van de bovengrond ter plaatse van de voortuin van woning gelegen aan de Versterstraat nr. 4 en de voormalige plantenkas, zowel in de overige boven- als in de ondergrond geen verhoogde gehalten zijn aangetoond.

In de bovengrond ter plaatse van de voortuin en de voormalige plantenkassen zijn licht verhoogde gehalten met koper, kwik, lood, zink, som DDE, som aldrin / dieldrin / endrin of PAK aangetoond, deze overschrijden de achtergrondwaarden doch liggen onder de interventiewaarden.

# Asbest in grond

In het kader van dit onderzoek is geen specifiek onderzoek (conform NEN 5707) verricht naar het voorkomen van asbest in de grond en op het maaiveld. Wel heeft een inspectie van het terrein plaatsgevonden. In de vrijkomende grond en op het maaiveld zijn geen asbestverdachte materialen aangetroffen.

Men kan pas dan een conclusie trekken over het feit dat op de locatie wel dan geen asbest wordt aangetroffen, wanneer hier zowel visueel als analytisch onderzoek naar is gedaan. Wilt men over voorgaande een definitieve uitspraak kunnen doen, dan dient een onderzoek naar asbest in de bodem te worden uitgevoerd.

# Grondwater

Op basis van de resultaten, naar aanleiding van de uitgevoerde analyses op de grondwatermonsters afkomstig uit de peilbuis PB1 en PB2, zijn licht verhoogde gehalten aan barium en naftaleen aangetoond. Deze overschrijden de streefwaarden doch niet de interventiewaarden.

- Voor wat betreft het licht verhoogde gehalte aan barium in het grondwater ter plaatse van PB 2 is, ons inziens, sprake van natuurlijk verhoogde achtergrondgehalte. Omdat op de locatie geen bron voorhanden is, behoeft deze parameter formeel niet getoetst te worden;
- De licht verhoogd aangetroffen gehalten aan naftaleen zijn aan de hand van het totaal aan onderzoeksresultaten niet eenduidig te verklaren. Het betreft hier slechts marginale verhogingen.

# Nader bodemonderzoek

Op basis van voornoemde samenvatting en conclusies is nader bodemonderzoek vanuit milieuhygiënisch oogpunt gezien niet aan de orde.

# Toetsing hypothese grond

De hypothese 'onverdacht' dient op basis van de licht verhoogde gehalten in de bovengrond formeel te worden verworpen.

#### Resumé en aanbevelingen

Middels onderhavig bodemonderzoek is de milieuhygiënische kwaliteit van de grond en het grondwater vastgelegd. In het kader van de Wet bodembescherming zijn geen aanvullende procedures noodzakelijk. Op basis van de bevindingen uit onderhavig bodemonderzoek zijn er vanuit milieuhygiënisch oogpunt derhalve geen belemmeringen c.q. beperkingen voor de voorgenomen realisatie van twee woningen.

Wanneer men (graaf)werkzaamheden en/of wijzigingen uit gaat voeren, dient men rekening te houden met de volgende zaken:

- wanneer men grond van de locatie wilt afvoeren dient men rekening te houden met afzetkosten. Een acceptant van de grond kan, een aanvullend onderzoek eisen (lees partijkeuring). Op basis van dit onderzoek is de grond indicatief als zijnde klasse wonnen dan wel AW2000 bestempeld;
- geadviseerd wordt de bovengrond ter plaatse de voortuin en de voormalige plantenkas niet te vermengen met overige bodemlagen;
- het verlenen van een omgevingsvergunning is ter competentie aan het bevoegd gezag.

# **5.4 Flora en fauna**

Het plangebied ligt niet in een Habitat- of Vogelrichtlijngebied of in de nabijheid of de invloedssfeer ervan. Bescherming in het kader van de Habitatrichtlijn of de Vogelrichtlijn is dan ook niet aan de orde. Het plangebied ligt tevens niet in de nabijheid van de Ecologische Hoofdstructuur of Groene Hoofdstructuur. Vanuit het gemeentelijk natuurbeleid rust dan ook geen planologische gebiedsbescherming op de locatie.

Op de planlocatie zijn nu opstallen in de vorm van kassen aanwezig. Deze opstallen worden gesloopt ten behoeve van de ontwikkeling. Op het terrein is derhalve geen geschikte habitat voor de diverse beschermde soorten aanwezig.

Het aspect flora en fauna vormt geen belemmering voor de beoogde ontwikkeling.

# **5.5 Archeologie**

Bij de ontwikkeling van functies dient conform de landelijke wet- en regelgeving rekening gehouden te worden met (mogelijk aanwezige) archeologische en cultuurhistorische waarden.

#### *Archeologie*

De gemeente Gilze en Rijen heeft in het vigerende bestemmingsplan Buitengebied 2010 de archeologische waarden opgenomen. Het plangebied valt binnen de dubbel bestemming 'Waarde – Archeologie'. Binnen deze bestemming is bepaald dat binnen de aanwezige bouwvlakken gebouwd mag worden zonder dat hiervoor een aanlegvergunning en derhalve het uitvoeren van een archeologisch onderzoek noodzakelijk is.

# *Cultuurhistorie*

In de omgeving van het plangebied zijn geen cultuurhistorische waarden aangegeven.

Ten aanzien van archeologie en cultuurhistorie zijn er geen belemmering voor de ontwikkeling.

# **5.6 Hinder bedrijvigheid**

Om te komen tot een ruimtelijke relevante toetsing van bedrijfsvestigingen op milieuhygiënische aspecten wordt het begrip milieuzonering gehanteerd. Hieronder wordt verstaan een voldoende ruimtelijke scheiding tussen enerzijds milieubelastende bedrijven, anderzijds milieugevoelige gebieden zoals woongebieden. Om het begrip hanteerbaar te maken is gebruik gemaakt van de door de VNG opgestelde Lijst van bedrijfsactiviteiten. Door het aanbrengen van een zonering ofwel een verantwoorde afstand tussen milieubelastende activiteiten en gevoelige functies, wordt hinder en gevaar voorkomen.

In de nabije omgeving zijn geen bedrijven aanwezig die mogelijk belemmeringen geven aan onderhavige ontwikkeling.

### **5.7 Externe veiligheid**

De toetsing ten behoeve van de externe veiligheid betreft het risico veroorzaakt door het transport van gevaarlijke stoffen over de weg, het water, het spoor en per buisleiding en het risico veroorzaakt door risicovolle inrichtingen die onder het Bevi (Besluit externe veiligheid inrichtingen) en de overige objecten die een externe veiligheidsrisico kennen vallen. Een overzicht van de risicovolle activiteiten in de nabijheid van het plangebied is afgeleid uit de risicokaart Noord-Brabant. Er zijn geen risico-objecten waarvan het zogenaamde plaatsgebonden risico het plangebied overlapt of waarvan het groepsrisico relevant is voor het plangebied.

Er liggen geen spoorwegen, buisleidingen en rijks- of provinciale wegen op een afstand van minder dan 200 meter van het plangebied. Evenmin is er sprake van een plasbrandaandachtsgebied. Het plan voldoet derhalve aan de vigerende normstelling externe veiligheid.

#### **5.8 Kabels en leidingen**

Op of in de nabijheid van de planlocatie zijn geen kabels en/of leidingen aanwezig. Het aspect kabels en leidingen vormt derhalve geen belemmering voor de ontwikkeling.

# **5.9 Vliegbasis Gilze-Rijen**

Ten noorden van de kern Gilze is de vliegbasis Gilze-Rijen gelegen. In de omgeving van deze vliegbasis dient rekening gehouden te worden met ruimtelijke beperkingen als gevolg van geluidshinder en mogelijke veiligheidsrisico's.

Uit het bestemmingsplan Buitengebied blijkt dat ter plaatse van het plangebied geen belemmeringen aanwezig zijn voor de realisatie van de woning als gevolg van de activiteiten op en rond de vliegbasis.

Op het perceel is wel een IHCS zone gelegen als gevolg van de vliegbasis. Deze gebiedsaanduiding is derhalve op de planverbeelding opgenomen. Het opnemen van de zone heeft tot gevolg dat er sprake is van een obstakelvrij vlak van 56 meter boven NAP. Dit heeft derhalve geen consequenties voor de op te richten woning.

### **6. PLANBESCHRIJVING**

#### **6.1 Stedenbouwkundige visie**

In het Structuurplan van Gilze uit 2006 is de zuidzijde van Gilze aangeduid als toekomstig woongebied. Als verbeelding is een netwerk van laanstructuren aangeduid, waarbinnen woongebieden tot ontwikkeling kunnen komen. De daadwerkelijk toekomstige ontwikkelingen zijn nog niet definitief vastgelegd.

Het plangebied is gelegen binnen de aanduiding voor nieuw woongebied. De Versterstraat is aangeduid als laan. De bebouwing richt zich met de voorzijde naar deze zogenaamde lanen. De nieuwe woning wordt conform de woningen aan de Versterstraat nummer 4 en 6 opgericht met de langsgevel parallel aan de Versterstraat. De voorgevel zal op gelijke afstand van de weg gelegen zijn als de woning aan de Versterstraat 4 en de garage bij de woning Versterstraat 6.

### **6.2 Relatie met de omgeving**

De planlocatie is gelegen aan de Versterstraat, een van de oude linten van het dorp Gilze. Kenmerkend zijn de clusters van (voormalige) boerderijen en woningen met daartussen openheid waarin het landschap waar te nemen is.

Met de ontwikkeling van de nieuwe woning wordt aangesloten op het ritme en het patroon van de bebouwing in de omgeving van het plangebied.

#### **6.3 Groen en water**

De lanen vormen de hoofdstructuur voor de bebouwing in het plangebied en de omgeving hiervan.

Figuur 9 Nieuwe groenstructuur

Achter het nieuwe bouwperceel en langs het Laarspad wordt voorzien in een nieuwe groenstructuur. De bouwkavel heeft een dusdanige grootte dat er een ruime tuin resteert.

# **6.4 Bebouwingsstructuur**

Met de bebouwingsstructuur van de woning wordt aangesloten op de bebouwingsstructuur in de omgeving van het plangebied. De woning wordt opgericht op een afstand van circa 7,5 meter van de weg. De woning wordt opgericht evenwijdig aan de weg en de woning wordt voorzien van een hellend dak.

### **6.5 Speelvoorzieningen**

Het plangebied is relatief kleinschalig en voorziet in de bouw van één nieuwe woning en de sloop van de bestaande kassen op het perceel. Er is niet voorzien in (speel)voorzieningen in onderhavig bestemmingsplangebied.

### **6.6 Ontsluiting**

De nieuw op te richten woning wordt ontsloten op de Versterstraat. Met de beoogde ontwikkeling wordt één nieuwe woning ontsloten op de Versterstraat terwijl in samenhang hiermee circa 1.910m² kassen worden gesloopt.

Thans vinden van en naar de planlocatie vervoersbewegingen van en naar de kassen plaats die met de beoogde ontwikkeling zullen verdwijnen. Het aantal verkeersbewegingen op de locatie zal derhalve niet toenemen met de nieuwe ontwikkeling.

#### **6.7 Parkeren**

Ten aanzien van de benodigde parkeerplaatsen wordt uitgegaan van de algemene kencijfers van het CROW, publicatie 182. Voor de ontwikkeling van een woning in het buitengebied wordt uitgegaan van een parkeernorm van 1,8 - 2,2 parkeerplaatsen. Bij de nieuw op te richten woning wordt plaats geboden aan 2 parkeerplaatsen op eigen terrein.

#### **6.8 Beeldkwaliteit**

In de welstandnota van de gemeente Gilze en Rijen is het plangebied aangeduid als Open agrarisch gebied. Het open agrarisch gebied is vanwege de aanwezige landschappelijke en cultuurhistorische waarden en de open karakteristiek van het landschap en daarmee de duidelijke zichtbaarheid van (nieuwe) bebouwingselementen aangewezen als bijzonder welstandsgebied.

Aandachtspunten voor het welstandstoezicht in dit gebied zijn:

- ‐ Relatie met het omliggende landschap
- ‐ Positionering en oriëntatie
- ‐ Herkenbaarheid functie en identiteit van het gebouw
- ‐ Massa en maatvoering
- ‐ Bouwstijl
- ‐ Materialen en kleuren.

# **6.9 Fasering**

Onderhavig bestemmingsplan voorziet in de oprichting van één woning. Ten behoeve van de woning worden de bestaande kassen op het perceel vooraf aan de vaststelling van het bestemmingsplan gesloopt. Deze voorafgaande sloop is met de Provincie kortgesloten en akkoord bevonden.

# **7. FINANCIËLE HAALBAARHEID**

De ontwikkeling van het terrein is geheel particulier initiatief. Tussen de initiatiefnemer en de gemeente Gilze en Rijen zal een anterieure overeenkomst gesloten worden. Met het sluiten van deze overeenkomst is het kostenverhaal verzekerd.

Verder is opgenomen dat eventuele planschade door initiatiefnemer wordt vergoed.

# **8. DE BESTEMMINGEN**

# **8.1 Het juridisch plan**

Het bestemmingsplan 'Versterstraat 4 en 4a' bestaat uit een verbeelding en regels en gaat vergezeld van onderhavige toelichting. De analoge verbeelding is getekend op een bijgewerkte en digitale kadastrale ondergrond, schaal 1:1000. De bestemmingen 'Wonen' en 'Natuur' zijn aangegeven, evenals de aanduidingen 'plangrens' en 'bouwvlak'. Tenslotte is de zone 'overig' opgenomen.

 De planregels zijn verdeeld in vier hoofdstukken. Hoofdstuk 1 geeft de inleidende regels met daarin de begrippen en de wijze van meten. In hoofdstuk 2 zijn de bestemmingsplanregels weergegeven. In dit hoofdstuk wordt de op de verbeelding opgenomen bestemming geregeld. In hoofdstuk 3 zijn algemene regels opgenomen waaronder de anti-dubbeltelbepaling en algemene regels voor afwijken bij omgevingsvergunning. In hoofdstuk 4 zijn de overgangsregels en is de slotregel opgenomen. Hierna volgt een toelichting per hoofdstuk.

# **Hoofdstuk 1 Inleidende regels**

#### *Artikel 1 Begrippen*

In dit artikel zijn de bepalingen (begrippen) opgenomen welke in het algemene spraakgebruik onvoldoende vast gedefinieerd zijn en waarbij derhalve verschillen in interpretatie bij toepassing van de planregels voor kan komen.

#### *Artikel 2 Wijze van meten*

In dit artikel wordt aangegeven op welke manier hoogte, lengte, inhoud en oppervlakte van bouwwerken en percelen gemeten moeten worden. Bij de wijze van meten is aangesloten op de SVBP2012 en het bestemmingsplan Buitengebied van de gemeente Gilze en Rijen.

#### **Hoofdstuk 2 Bestemmingsregels**

De regels in een bestemming zijn conform de SVBP2012 (indien van toepassing) als volgt opgebouwd en benoemd:

- 1. bestemmingsomschrijving;
- 2. bouwregels;
- 3. afwijken van de bouwregels;
- 4. specifieke gebruiksregels;
- 5. afwijken van de gebruiksregels ;
- 6. omgevingsvergunning voor het uitvoeren van werken, geen bouwwerk zijnde of van werkzaamheden;
- 7. omgevingsvergunning voor het slopen van een bouwwerk;
- 8. wijzigingsbevoegdheid;

Een bestemmingsregel hoeft niet alle elementen te bevatten. Dit verschilt per bestemming. In de bestemmingsomschrijving wordt een omschrijving gegeven van de aan de gronden toegekende functies.

Als eerste wordt de hoofdfunctie aangegeven. Indien er sprake is van andere aan de grond toekende functies, worden deze daarna omschreven. In de bouwregels wordt bepaald aan welke voorwaarden de bebouwing moet voldoen.

Voor zover nodig wordt een onderscheid gemaakt in woningen, bijgebouwen en bouwwerken, geen gebouwen zijnde, waardoor een toetsing van de aanvraag om omgevingsvergunning overzichtelijk is.

### *Artikel 3 Agrarisch*

Binnen de agrarische bestemming zijn slechts bouwwerken geen gebouwen zijnde toegestaan ten behoeve van grondgebonden veehouderijen, paardenfokkerijen, akkeren vollegrondstuinbouw, recreatief medegebruik en evenementen.

### *Artikel 4 Natuur*

Binnen de natuur bestemming zijn slechts bouwwerken geen gebouwen zijnde toegestaan ten behoeve van bos en natuurgebieden, behoud, herstel en ontwikkeling van natuur- en landschapswaarden, recreatief medegebruik en extensief agrarisch gebruik ten behoeve van de bestemming.

# *Artikel 5 Wonen*

Het perceel is bestemd als ´Wonen´. De inhoudsmaat van de woningen bedraagt maximaal 750 m³, inclusief aan- en uitbouwen. Daarnaast is 100 m² aan bijgebouwen toegestaan. Binnen deze bestemming is een voorwaardelijke verplichting opgenomen om de landschappelijke inpassing aan te leggen, te onderhouden en in stand te houden conform het inpassingsplan zoals als bijlage bij de toelichting en regels is gevoegd.

### *Artikel 6 Waarde - Archeologie*

Bouwen op gronden voorzien van de dubbelbestemming Waarde - Archeologie is uitsluitend toegestaan indien uit archeologisch onderzoek blijkt dat de archeologische waarden voldoende zijn vastgesteld.

Archeologisch onderzoek is niet verplicht voor:

- bouwen binnen bestaande bouwvlakken;
- ‐ bouwen waarbij het bestaande oppervlak aan bebouwing niet wordt uitgebreid en waarbij gebruikgemaakt wordt van de bestaande fundering;
- bouwwerken met een oppervlak kleiner dan 100 m²;
- ‐ bouwwerken die zonder graafwerkzaamheden dieper dan 40 cm en zonder heiwerkzaamheden kunnen worden geplaatst.

#### *Artikel 7 Waarde - Landschap 4*

Om de kwetsbare landschapstypen te beschermen is een dubbelbestemmingen opgenomen. In de dubbelbestemming wordt onderscheid gemaakt in de mogelijkheid voor teeltondersteunende voorzieningen en de werken en werkzaamheden waarvoor een aanlegvergunning vereist is.

#### **Hoofdstuk 3 Algemene regels**

#### *Artikel 8 Antidubbeltelbepaling*

Dit artikel bevat een algemene regeling waarmee kan worden voorkomen dat er in feite meer wordt gebouwd dan het bestemmingsplan beoogd, bijvoorbeeld ingeval (onderdelen van) bouwvlakken van eigenaars verschillen. De regeling is met name van belang met het oog op woningbouw.

# *Artikel 9 Algemene bouwregels*

### Bestaande maten

Met deze regeling wordt voorkomen dat bestaande situaties die afwijken van de maatvoering ingevolge hoofdstuk 2 – onbedoeld- geheel of gedeeltelijk onder het overgangsrecht van het bestemmingsplan vallen.

# *Artikel 10 Algemene gebruiksregels*

In dit artikel is een algemeen verbod opgenomen voor gebruik in strijd met de bestemmingen. Lid b bevat de zogenaamde 'toverformule', door middel waarvan ontheffing van de algemene gebruiksverboden kan worden verleend.

# *Artikel 11 Algemene aanduidingsregels*

### Gebiedsaanduidingen ten behoeve van de militaire vliegbasis

Ten aanzien van de militaire vliegbasis is de gebiedsaanduidingen ´Overig-IHCS-1 (IHCS, obstakelvrije zones)´ opgenomen.

Vanwege de aanwezigheid van funnels gelden er hoogtebeperkingen in het plangebied. De hoogtebeperkingen worden, in tegenstelling tot andere bepalingen met betrekking tot goot- en bouwhoogten, niet gemeten vanaf peil, maar ten opzichte van NAP. Deze hoogtebeperkingen zijn over het algemeen erg klein (gebouwen groter dan bijvoorbeeld 30 m tot 100 m niet toegestaan). Het bestemmingsplan maakt dergelijk bouwwerken niet mogelijk.

### Gebiedsaanduidingen ten behoeve van het reconstructieplan

De benaming van de deelgebieden in het reconstructieplan is sterk gericht op de ontwikkelingsmogelijkheden van de intensieve veehouderij. Omdat de afweging van belangen in het bestemmingsplan niet alleen de intensieve veehouderij betreft, is ervoor gekozen om voor deze deelgebieden een andere benaming te hanteren. In de SVBP is een andere benaming alleen mogelijk indien de hoofdgroep 'overig' wordt gebruikt. In deze hoofdgroep wordt onderscheid gemaakt in de volgende verschillende gebieden:

- Overig-agrarisch verbredingsgebied;

- Overig-kernrandzone.

Binnen deze twee aanduidingen is het mogelijk, onder voorwaarden, de bestemming 'Wonen' te wijzigen ten behoeve van het omschakelen naar de bestemming Agrarisch zonder aanduiding alsmede met de aanduiding 'sierteelt', 'fruitteelt', 'boomkwekerij' en 'intensieve kwekerij'.

#### *Artikel 12 Algemene afwijkingsregels*

In dit artikel wordt aangegeven in hoeverre afgeweken kan worden ten behoeve van het gebruik van een (vrijstaand) bijgebouw/bedrijfsgebouw als afhankelijke woonruimte (mantelzorg)

#### *Artikel 13 Algemene wijzigingsregel*

Er is een wijzigingsbevoegdheid opgenomen voor geringe overschrijdingen van bestemmingsgrenzen. Ook zijn er wijzigingsbevoegdheden opgenomen in relatie tot de archeologische waarden in het plangebied.

# *Artikel 14 Algemene procedureregel*

Bij de voorbereiding van besluiten dienen bepaalde procedureregels in acht te worden genomen. De belangen en rechtsbescherming van de burgers zijn hierdoor beter gewaarborgd. Ook op basis van het bestemmingsplan worden besluiten genomen. Teneinde rechtsbescherming te waarborgen, is in onderhavig artikel bepaald dat bij de voorbereiding van besluiten de openbare voorbereidingsprocedure van Afdeling 3.4 van de Algemene wet bestuursrecht van toepassing is.

### *Artikel 15 Overige regels*

In de regels bij bestemmingsplannen wordt in een (toenemend) aantal gevallen met verwijzing naar een (andere) wettelijke regeling een procedure, begrip en/of functie uit die andere regeling van toepassing verklaard. Zo ook in dit bestemmingsplan.

### **Hoofdstuk 4 Overgangs- en slotregels**

### *Artikel 16 Overgangsrecht*

Overgangsrecht bouwwerken

Het overgangsrecht ten aanzien van bouwen is neergelegd in artikel 14 lid 1. Uitbreiding van de bebouwing die onder het overgangsrecht valt is slechts mogelijk met ontheffing van burgemeester en wethouders.

#### Overgangsrecht gebruik

Lid 14.2 betreft de overgangsbepaling met betrekking tot gebruik van onbebouwde gronden en bouwwerken voor zover dat gebruik afwijkt van het bestemmingsplan op het moment dat dit rechtskracht verkrijgt.

#### *Artikel 17 Slotregel*

Dit artikel geeft aan onder welke naam dit plan kan worden aangehaald.

# **9. PROCEDURES**

#### **9.1 Vooroverleg**

In het Besluit ruimtelijke ordening (Bro) hoofdstuk 3 "Bestemmingsplannen", zijn in artikel 3.1.1 regels opgenomen met betrekking tot het voeren van overleg bij de voorbereiding van een bestemmingsplan.

Burgemeester en wethouders zijn gehouden, daar waar nodig, overleg te plegen met de diensten van het Rijk en de provincie Noord-Brabant danwel met instanties die belast zijn met de behartiging van de belangen welke in het onderhavige bestemmingsplan in het geding zijn.

### **9.2 Verdere procedure**

Het ontwerpbestemmingsplan zal 6 weken ter inzage gelegd worden zodat een ieder in de gelegenheid wordt gesteld een zienswijze in te dienen.