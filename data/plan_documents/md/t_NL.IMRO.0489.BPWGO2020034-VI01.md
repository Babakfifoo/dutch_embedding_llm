Gemeente Barendrecht

Bestemmingsplan *''Perceel Dudokdreef"*

# Gemeente Barendrecht

# Bestemmingsplan *''Perceel Dudokdreef"*

Vaststelling

Inhoud:

- Toelichting
- Regels
- Geometrische plaatsbepaling (verbeelding)

| werknummer: | 619.150.70                        |
|-------------|-----------------------------------|
| datum:      | 11 mei 2021                       |
| bestand:    | J:\619\150\70\3.projectresultaat\ |

#### Procedureoverzicht

| Fase             | Datum                               |
|------------------|-------------------------------------|
| concept-ontwerp  | 28 april 2020                       |
| Ontwerp          | 11 december 2020                    |
| Terinzagelegging | 22 januari 2021 t/m 4 maart<br>2021 |
| Vaststelling     | 11 mei 2021                         |

#### **KuiperCompagnons BV**

Ruimtelijke Ordening, Stedenbouw, Architectuur, Landschap Rotterdam

#### **Inhoudsopgave**

| 1            | Inleiding                         | 1        |
|--------------|-----------------------------------|----------|
| 1.1          | Aanleiding en doel van het plan   | 1        |
| 1.2          | Ligging en begrenzing plangebied  | 1        |
| 1.3          | Voorgaande bestemmingsplannen     | 2        |
| 1.4          | Leeswijzer                        | 3        |
| 2            | Planbeschrijving                  | 4        |
| 2.1          | Bestaande situatie                | 4        |
| 2.2          | Ontwikkelingen                    | 4        |
| 3            | Ruimtelijke Ordening              | 6        |
| 3.1          | Kader                             | 7        |
| 3.1.1        | Nationaal beleid                  | 7        |
| 3.1.2        | Provinciaal beleid                | 8        |
| 3.1.3<br>3.2 | Gemeentelijk beleid<br>Conclusies | 11<br>14 |
|              |                                   |          |
| 4            | Natuur en ecologie                | 15       |
| 4.1          | Kader                             | 15       |
| 4.2          | Onderzoek                         | 16       |
| 4.3          | Conclusie                         | 17       |
|              |                                   |          |
| 5            | Water                             | 18       |
| 5.1          | Kader                             | 18       |
| 5.2          | Onderzoek                         | 19       |
| 5.3          | Conclusie                         | 23       |
| 6            | Parkeren en Verkeer               | 24       |
| 7            | Archeologie en cultuurhistorie    | 26       |
| 7.1          | Archeologie                       | 26       |
|              | 7.1.1 Kader                       | 26       |
|              | 7.1.2 Onderzoek                   | 26       |
|              | 7.1.3 Conclusie                   | 27       |
| 7.2          | Cultuurhistorie                   | 27       |
|              | 7.2.1 Kader<br>7.2.2 Onderzoek    | 27<br>28 |
|              | 7.2.3 Conclusie                   | 28       |
| 8            | Milieu                            | 29       |
| 8.1          | M.e.r.<br>-beoordeling            | 29       |
| 8.2<br>8.2.1 | Bodemkwaliteit<br>Kader           | 29<br>29 |

| 8.2.2        | Onderzoek                             | 30       |
|--------------|---------------------------------------|----------|
| 8.2.3        | Conclusie                             | 31       |
| 8.3          | Akoestische aspecten                  | 31       |
| 8.3.1        | Kader                                 | 31       |
| 8.3.2        | Onderzoek                             | 33       |
| 8.3.3        | Conclusie                             | 34       |
| 8.4          | Luchtkwaliteit                        | 34       |
|              | 8.4.1 Kader                           | 34       |
|              | 8.4.2 Onderzoek                       | 35       |
|              | 8.4.3 Conclusie                       | 36       |
| 8.5          | Externe veiligheid                    | 36       |
|              | 8.5.1 Kader                           | 36       |
| 8.5.2        | Onderzoek                             | 38       |
|              | 8.5.3 Conclusie                       | 38       |
| 8.6          | Bedrijven en milieuzonering           | 38       |
| 8.6.1        | Kader                                 | 38       |
| 9            | Uitvoerbaarheid                       | 40       |
|              |                                       |          |
| 9.1          | Economische uitvoerbaarheid           | 40       |
| 9.2          | Maatschappelijke uitvoerbaarheid      | 40       |
| 9.3          | Handhavingsaspecten                   | 40       |
| 10           | Juridische plantoelichting            | 42       |
|              |                                       |          |
| 10.1         | Planmethodiek                         | 42       |
| 10.2<br>10.3 | Regels<br>Geometrische plaatsbepaling | 42<br>44 |
| 11           | Procedure                             | 45       |
| 11.1         | Voorbereidingsfase                    | 45       |
| 11.2         | Ontwerpfase                           | 46       |

## **Bijlagen bij de toelichting**

- **Bijlage 1:** Oriënterend onderzoek flora en fauna Voordijk 276, Blom Ecologie B.V., d.d. 18 juli 2019
- **Bijlage 2:** Meting bepaling bestaande verharde oppervlakken, Riede, Mol & Donkers, d.d. 27 januari 2020
- **Bijlage 3:** Beoordeling archeologie, BOOR, d.d. 3 september 2019
- **Bijlage 4:** Verkennend bodemonderzoek Voordijk 276, Hopman en Peters, d.d. 15 augustus 2019
- **Bijlage 5:** Verkennend asbestonderzoek Voordijk 276, Hopman en Peters, d.d. 30 augustus 2019
- **Bijlage 6:** Akoestisch onderzoek weg- en railverkeerslawaai Voordijk 276, KuiperCompagnons, d.d.15 april 2020
- **Bijlage 7:** Stikstofdepositie-onderzoek bestemmingsplan 'Perceel Dudokdreef' Barendrecht, KuiperCompagnons, d.d. 5 november 2020
- **Bijlage 8:** Onderzoek aspect externe veiligheid Voordijk 276, KuiperCompagnons, d.d. 30 december 2019
- **Bijlage 9:** Aanmeldnotitie Voordijk 276, KuiperCompagnons, d.d. 16 april 2020
- **Bijlage 10:** Inrichting vervangend water, Riede, Mol & Donkers, d.d. 13 juli 2020
- **Bijlage 11:** Advies Voordijk/Dudokdreef, DCMR Milieudienst Rijnmond, d.d. 23 september 2020
- **Bijlage 12:** Akkoord VRR, Veiligheidsregio Rotterdam-Rijnmond, d.d. 31 augustus 2020
- **Bijlage 13:** Bestemmingsplan 'Perceel Dudokdreef' Nota van beantwoording zienswijzen ontwerpbestemmingsplan, gemeente Barendrecht, d.d. 26 maart 2021

# <span id="page-7-0"></span>**1 Inleiding**

# <span id="page-7-1"></span>**1.1 Aanleiding en doel van het plan**

Achter het perceel aan de Voordijk 276, ten westen van de Dudokdreef te Barendrecht is een gebied gelegen waarvoor het voornemen bestaat om acht woningen te ontwikkelen. In de huidige situatie kent het gebied een maatschappelijke bestemming. Op basis van het vigerende bestemmingsplan 'Woongebied Oost' is deze ontwikkeling niet mogelijk. Voorliggend bestemmingsplan maakt de ontwikkeling van deze woningen mogelijk.

## <span id="page-7-2"></span>**1.2 Ligging en begrenzing plangebied**

Het plangebied, waar de ontwikkeling plaats zal vinden, is gelegen in het oostelijk woongebied van Barendrecht. Het plangebied ligt op het perceel achter de bestaande woning aan de Voordijk 276. Deze woning blijft in de toekomstige situatie behouden. In het zuiden, westen en noorden wordt het plangebied begrensd door de perceelsgrenzen van bestaande woningen. Aan de oostzijde van het plangebied ligt de Dudokdreef. Het toekomstige plangebied zal zich oriënteren op deze Dudokdreef. Aan drie zijdes wordt het plangebied omkaderd door bestaande woningbouw, water en groen. In afbeelding 1.1 is de globale ligging van het plangebied weergegeven.

*Afbeelding 1.1: ligging plangebied.*

# <span id="page-8-0"></span>**1.3 Voorgaande bestemmingsplannen**

Ter plaatse van het plangebied vigeert, tot op het moment dat het voorliggende bestemmingsplan in werking treedt, het bestemmingsplan 'Woongebied Oost'. Dit bestemmingsplan is op 27 mei 2014 door de gemeenteraad van de gemeente Barendrecht vastgesteld.

In afbeelding 1.2 is een uitsnede van het vigerende bestemmingsplan ter plaatse van het plangebied weergegeven.

*Afbeelding 1.2: uitsnede vigerend bestemmingsplan ter plaatse van het plangebied.*

In de huidige situatie kent het plangebied de bestemmingen 'Maatschappelijk', 'Tuin' en 'Water'. Daarnaast ken het gehele plangebied de dubbelbestemming 'Waarde – Archeologie – 3'.

Binnen de bestemmingen 'Maatschappelijk', 'Tuin' en 'Water' is de ontwikkeling van woningen niet toegestaan. Daarmee is de ontwikkeling in functioneel opzicht strijdig. In de vigerende situatie is in het zuidelijk deel van het plangebied één bouwvlak opgenomen. De woningen zijn vrijwel volledig buiten dit bouwvlak geprojecteerd. Hierdoor bestaat ook in ruimtelijk opzicht strijdigheid met het vigerende bestemmingsplan.

Om voorgenomen ontwikkeling mogelijk te maken, is voorliggend bestemmingsplan opgesteld.

## <span id="page-9-0"></span>**1.4 Leeswijzer**

Na de inleiding volgt in hoofdstuk 2 een korte omschrijving van het plangebied en de ontwikkelingen. Hoofdstuk 3 behandelt de beleidskaders die relevant zijn voor de ontwikkeling. Daarna volgen de planologisch relevante aspecten, zoals natuur en ecologie in hoofdstuk 4, water in hoofdstuk 5, parkeren en verkeer in hoofdstuk 6, archeologie en cultuurhistorie in hoofdstuk 7 en de milieuaspecten in hoofdstuk 8. In hoofdstuk 9 wordt de uitvoerbaarheid van het plan besproken. In hoofdstuk 10 wordt een juridische toelichting gegeven op het bestemmingsplan en tot slot wordt de procedure omschreven in hoofdstuk 11.

# <span id="page-10-0"></span>**2 Planbeschrijving**

# <span id="page-10-1"></span>**2.1 Bestaande situatie**

Het plangebied kent in de huidige situatie een maatschappelijke functie. In het plangebied is een paardenbak aanwezig in het midden van het perceel. Op het perceel zijn daarnaast een zestal bouwwerken aanwezig. In afbeelding 2.1 is de huidige situatie in het plangebied weergegeven.

*Afbeelding 2.1: plangebied in bestaande situatie.*

In het zuiden van het plangebied staat een grote schuur. Deze schuur doet deels dienst als opslag. In het oostelijk deel van het plangebied is een drietal bouwwerken ten behoeve van opslag aanwezig. In het noordelijk van het plangebied staat een bungalowwoning. Ten zuiden van deze bungalow is ten slotte een carport, behorend bij deze woning, aanwezig.

Het plangebied wordt aan vrijwel alle zijden door water omrand. Aangrenzend aan deze watergang zijn verschillende privétuinen gelegen van de aangrenzende woningen, en aan de Dudokdreef is sprake van openbaar groen. Alleen in het zuidelijk deel van het plangebied is geen sprake van een groene of blauwe afscheiding.

# <span id="page-10-2"></span>**2.2 Ontwikkelingen**

Voorgenomen ontwikkeling betreft de realisatie van acht woningen. In afbeelding 2.2 is de stedenbouwkundige verkaveling weergegeven. De exacte situering van de woningen ligt nog niet definitief vast.

*Afbeelding 2.2: stedenbouwkundige verkaveling toekomstige situatie (variant dempen watergang, september 2020).*

Van deze woningen worden er waarschijnlijk zes uitgevoerd als twee-onder-een-kapwoning en de andere twee woningen worden waarschijnlijk ontwikkeld als vrijstaande eenheid. De woningen bestaan uit twee bouwlagen met een kap.

De woningen worden ontsloten middels een nieuw aan te leggen weg die aansluit op de Dudokdreef. In het openbaar gebied is voorzien in de realisatie van zes parkeerplaatsen. Naast de openbare parkeerplaatsen is ook voorzien in parkeergelegenheid op eigen terrein.

5

De bestaande watergang langs de west- en noordgrens van het plangebied wordt gedempt. Deze gronden worden betrokken bij de tuinen van de omliggende percelen. Daaraan grenzend zal een groenstrook worden aangelegd, die zal functioneren als afscheiding tussen de bestaande en nieuwe woningen.

#### *Ruimtelijke inpassing*

<span id="page-12-0"></span>De ontwikkeling van acht nieuwe woningen sluit aan bij de bestaande functie en bebouwing van het omliggende gebied. Het plangebied ligt binnen een overwegend woongebied. Met de voorgenomen ontwikkeling wordt als het ware de woonbebouwing aan de west- en oostzijde van het plangebied verder doorgetrokken. De nieuwe woningen sluiten qua bebouwingstypologie aan bij de directe omgeving, waar ook verschillende vrijstaande en twee-onder-een-kapwoningen gelegen zijn. In het ontwerp van de woningen wordt tevens zorg gedragen voor een goede stedenbouwkundige inpassing.

# **3 Ruimtelijke ordening**

# <span id="page-13-0"></span>**3.1 Kader**

#### <span id="page-13-1"></span>**3.1.1 Nationaal beleid**

#### *Structuurvisie Infrastructuur en Ruimte (SVIR)*

De Structuurvisie Infrastructuur en Ruimte (SVIR) is op 13 maart 2012 in werking getreden. De structuurvisie geeft een integraal kader voor het ruimtelijk en mobiliteitsbeleid op Rijksniveau en is de 'kapstok' voor bestaand en nieuw Rijksbeleid met ruimtelijke consequenties. In de structuurvisie schetst het Rijk ambities tot 2040 en doelen, belangen en opgaven tot 2028.

De leidende gedachte in de SVIR is ruimte maken voor groei en beweging. De SVIR is de eerste Rijksnota die de onderwerpen infrastructuur en ruimte integraal behandelt. In de SVIR richt het Rijk zich vooral op decentralisatie. De verantwoordelijkheid wordt verplaatst van Rijksniveau naar provinciaal en gemeentelijk niveau.

Door urbanisatie, individualisering, vergrijzing en ontgroening nemen de ruimtelijke verschillen toe. Vanaf 2035 groeit de bevolking niet meer. De samenstelling van de bevolking, en daarmee de samenstelling van huishoudens, verandert. Ambities tot 2040 zijn onder andere het aansluiten van woon- en werklocaties op de (kwalitatieve) vraag en het zoveel mogelijk benutten van locaties voor transformatie en herstructurering. Ook wil het Rijk ervoor zorgen dat in 2040 een veilige en gezonde leefomgeving met een goede milieukwaliteit wordt geboden. Dit moet voor zowel het landelijk als het stedelijk gebied gelden. In de SVIR is verder vastgelegd dat provincies en (samenwerkende) gemeenten verantwoordelijk zijn voor programmering van verstedelijking. (Samenwerkende) gemeenten zorgen voor (boven)lokale afstemming van woningbouwprogrammering die past binnen de provinciale kaders. Ook zijn de gemeenten verantwoordelijk voor de uitvoering van de woningbouwprogramma's.

Ter versterking van het vestigingsklimaat in de stedelijke regio's rondom de main-, brain- en greenports geldt een gebiedsgerichte, programmatische urgentieaanpak. In krimpregio's wordt het interbestuurlijke programma bevolkingsdaling doorgezet.

In het SVIR worden geen specifiek uitspraken gedaan met betrekking tot het voorliggende plangebied.

#### *Besluit algemene regels ruimtelijke ordening (Barro)*

Het Rijk legt met het Besluit algemene regels ruimtelijke ordening (Barro), de nationale ruimtelijke belangen juridisch vast. Enerzijds betreft het de belangen die reeds in de (ontwerp-) AMvB Ruimte uit 2009 waren opgenomen en anderzijds wordt het Barro aangevuld met onderwerpen uit de Structuurvisie Infrastructuur en Milieu (SVIR). Het besluit is op 30 december 2011 inwerking getreden.

Onderwerpen waarvoor het Rijk ruimte vraagt zijn de mainportontwikkeling van Rotterdam, bescherming van de waterveiligheid in het kustfundament en in en rond de grote rivieren, bescherming en behoud van de Waddenzee en enkele werelderfgoederen, zoals de Beemster, de Nieuwe Hollandse Waterlinie en de Stelling van Amsterdam en de uitoefening van defensietaken. Ter bescherming van deze belangen zijn reserveringsgebieden, begrenzingen en vrijwaringszones opgenomen. In het besluit is aangegeven op welke wijze bestemmingsplannen voor deze gebieden moeten zijn ingericht. Indien geldende bestemmingsplannen niet voldoen aan het Barro dan moeten deze binnen drie jaar na inwerkintreding van het besluit zijn aangepast.

Bij besluit van 28 augustus 2012 (inwerking getreden op 1 oktober 2012) is het Barro aangevuld met de ruimtevraag voor de onderwerpen hoofdinfrastructuur (reserveringen voor hoofdwegen en landelijke spoorwegen en vrijwaring rond Rijksvaarwegen), de elektriciteitsvoorziening, het regime van de herijkte ecologische hoofdstructuur en waterveiligheid (bescherming van primaire waterkeringen en bouwbeperkingen in het IJsselmeergebied).

In het Barro worden geen specifiek uitspraken gedaan met betrekking tot het voorliggende plangebied.

#### *Nieuwe Ladder voor Duurzame Verstedelijking*

Op 1 juli 2017 is de Nieuwe Ladder voor Duurzame Verstedelijking in werking getreden (artikel 3.1.6 lid twee en drie Bro). De nieuwe Ladder is ten opzichte van de voorgaande Ladder vereenvoudigd. De drie treden zijn komen te vervallen en er is een nieuwe bepaling toegevoegd. De Laddertoets geldt alleen voor plannen die een nieuwe stedelijke ontwikkeling mogelijk maken. Onder een nieuwe stedelijke ontwikkeling wordt verstaan: 'ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'.

Toetsing aan de nieuwe Ladder houdt in dat een bestemmingsplan dat een nieuwe stedelijke ontwikkeling mogelijk maakt een beschrijving bevat van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien.

De voorgenomen ontwikkeling maakte de realisatie van maximaal acht woningen mogelijk. Gelet op de kleinschaligheid van voorliggende ontwikkeling is geen sprake van een 'stedelijke ontwikkeling'. Om deze reden hoeft niet getoetst te worden aan de ladder voor duurzame verstedelijking.

#### <span id="page-14-0"></span>**3.1.2 Provinciaal beleid**

#### *Omgevingsbeleid Zuid-Holland*

Op 20 februari 2019 heeft de provincie Zuid-Holland het Omgevingsbeleid vastgesteld. Het Omgevingsbeleid van Zuid-Holland omvat al het provinciale beleid voor de fysieke leefomgeving. Het bestaat uit twee kaderstellende instrumenten: de Omgevingsvisie en de Omgevingsverordening.

Daarnaast zijn in het Omgevingsbeleid operationele doelstellingen opgenomen, zodat zichtbaar is hoe de provincie zelf invulling geeft aan de realisatie van haar beleid. Deze operationele doelstellingen maken onderdeel uit van verschillende uitvoeringsprogramma's en -plannen, zoals het programma Ruimte en het programma Mobiliteit.

Met het Omgevingsbeleid van Zuid-Holland streeft de provincie naar een optimale wisselwerking tussen gewenste ruimtelijke ontwikkelingen en een goede leefomgevingskwaliteit. Uit de provinciale opgaven worden samenhangende beleidskeuzes gemaakt, die doorwerken naar uitvoeringsprogramma's en naar regels in de verordening. De ruimtelijke hoofdstructuur maakt met een integraal kaartbeeld inzichtelijk hoe de strategische beleidskeuzes uit de Omgevingsvisie ruimtelijk samenkomen.

#### *Omgevingsvisie en Omgevingsverordening Zuid-Holland*

Door het samenvoegen van verschillende beleidsplannen voor de fysieke leefomgeving sorteert de provincie voor op de Omgevingswet. De Omgevingswet verplicht het Rijk, de provincies en gemeenten een omgevingsvisie te maken. De provinciale Omgevingsvisie bestaat uit de volgende onderdelen:

- Een beschrijving en kaartbeelden van de **ruimtelijke hoofdstructuur**;
- De ontwikkelrichting van het **omgevingsbeleid**: ambities en sturing
- Een beschrijving van de **omgevingskwaliteit** van Zuid-Holland, waaronder de provinciale inzet voor het verbeteren van de ruimtelijke kwaliteit;
- De samenhangende beleidskeuzes voor de fysieke leefomgeving.

# *Ad. 1 Ruimtelijke hoofdstructuur*

*Ad. 2 Omgevingsbeleid: ambities en sturing*

De ambitie van de provincie is een slim, schoon en sterk Zuid-Holland. De Provincie gaat uit van zes richtinggevende ambities, waarbinnen een aantal opgaven zijn geformuleerd:

- 1. Naar een klimaatbestendige delta
- 2. Naar een nieuwe economie: the next level
- 3. Naar een levendige meerkernige metropool
- 4. Energievernieuwing
- 5. Best bereikbare provincie
- 6. Gezonde en aantrekkelijke leefomgeving
- *Ad. 3 Omgevingskwaliteit*

Centraal doel van het integrale omgevingsbeleid is het verbeteren van de omgevingskwaliteit. Onder 'omgevingskwaliteit' wordt verstaan: het geheel aan kwaliteiten die de waarde van de fysieke leefomgeving bepalen. Ofwel een samenvoeging van ruimtelijke kwaliteit (belevingswaarde, gebruikswaarde en toekomstwaarde) en milieukwaliteit (gezondheid en veiligheid).

De Omgevingskwaliteit bestaat uit de unieke kwaliteiten van Zuid-Holland, het toepassen van de leefomgevingstoets (beleidscyclus en monitoring) en een nadere uitwerking van het provinciale beleid. Dit laatste gebeurt door middel van een 'kwaliteitskaart' en bijbehorende 'richtpunten ruimtelijke kwaliteit'.

#### *Kwaliteitskaart, richtpunten en gebiedsprofielen*

De provincie geeft richting en ruimte aan een optimale wisselwerking tussen ruimtelijke ontwikkelingen en omgevingskwaliteit. In de gehele provincie, zowel in het stedelijk gebied als in het landelijk gebied, beoogt het kwaliteitsbeleid een 'ja, mits-beleid': ruimtelijke ontwikkelingen zijn mogelijk, met behoud of versterking van de ruimtelijke kwaliteit.

Het ruimtelijk kwaliteitsbeleid bestaat uit een viertal kwaliteitskaarten (de laag van de ondergrond, de laag van de cultuur- en natuurlandschappen, de laag van de stedelijke occupatie en de laag van de beleving), samengevat in één integrale kwaliteitskaart, bijbehorende richtpunten en een aantal bepalingen in de verordening. Ontwikkelingen moeten rekening houden met deze richtpunten. De kwaliteiten zijn uitgewerkt in de gebiedsprofielen.

Het plangebied is opgenomen in twee van de vier kwaliteitskaarten. In de laag van de ondergrond is projectgebied aangeduid als 'Rivierdeltacomplex – jonge zeeklei'. Ontwikkelingen in het gebied 'jonge zeeklei' dragen bij aan het behoud van ruimte voor dynamische natuurlijke processen en zoet-zoutovergangen in de Deltawateren en natuurlijke buitendijkse gebieden. Voorgenomen ontwikkeling voorziet niet in een verslechtering hiervan.

Daarnaast is het plangebied in de laag van de stedelijke occupatie aangeduid als 'Steden en dorpen'. Ontwikkeling in het gebied dienen bij te dragen aan de karakteristieke kenmerken/identiteit van stad, kern of dorp en de versterking van de stedelijke groen- en waterstructuur. Voorgenomen ontwikkeling wordt ingepast in de structuren en karakteristieken van de omgeving. Er is sprake van een nadere invulling van een gebied met hoofdzakelijk een woonfunctie. Qua verkaveling en bebouwingstypologie wordt aangesloten bij de bestaande bebouwing in de omgeving. Daarnaast wordt een stedelijke groenstructuur en goede aansluiting op de omliggende percelen tot stand gebracht door het opnemen van een groene strook rondom het plangebied.

De ontwikkeling is hiermee in lijn met de provinciale kwaliteitskaart.

#### *Ad. 4 Beleidskeuzes*

De provincie heeft 12 provinciale opgaven gedefinieerd, die elk bestaan uit samenhangende beleidskeuzes. Deze beleidskeuzes werken door naar uitvoeringsprogramma's en regels in de verordening. Hieronder zijn de voor het plangebied relevante opgaven uiteengezet.

Gezondheid en veiligheid

Zorgen voor een gezonde en veilige leefomgeving en het beperken van hinder.

#### Ruimte en verstedelijking

Zorgen voor een zorgvuldig ruimtegebruik en een compact, samenhangend en kwalitatief hoogwaardig bebouwd gebied.

## Wonen

Bevorderen van de beschikbaarheid van voldoende passende woningen in een aantrekkelijk leefomgeving, aansluitend op de behoefte van verschillende doelgroepen.

De voorgenomen ontwikkeling voorziet in de ontwikkeling van een gezonde en veilige leefomgeving. De diverse relevante milieuaspecten worden in hoofdstuk 8 verder uiteengezet en afgewogen.

De ontwikkeling van woningen, op onderbenutte gronden, draagt bij een de versterking van een compact en kwalitatief bebouwd gebied. Omdat de gronden momenteel niet optimaal gebruikt worden is in de nieuwe situatie sprake van zorgvuldiger ruimtegebruik, waarmee tevens wordt bijgedragen aan de woningbouwopgave die de regio kent.

Voorgenomen ontwikkeling draagt dus bij aan de provinciale opgaven.

#### *Programma ruimte*

Het Programma ruimte is parallel aan de Omgevingsvisie en de Omgevingsverordening opgesteld. Het Programma ruimte bevat een nadere invulling en operationalisering van ruimtelijk relevante onderdelen van de Omgevingsvisie. Het is enerzijds een beleidsdocument, namelijk uitwerking van de beleidsbeslissingen, en anderzijds gericht op uitvoering. Het document is toegespitst op de thema's Bebouwde ruimte en mobiliteit, Landschap, groen en erfgoed en Water, bodem en energie.

In het programma ruimte is het plangebied aangeduid als 'stedelijke ontwikkeling'. Op basis van de het programma dient voor bestemmingsplannen die voorzien in een stedelijke ontwikkeling een toelichting op de ladder voor duurzame verstedelijking worden gegeven. Aan de ladder voor duurzame verstedelijking is in paragraaf 3.1.1 reeds aandacht besteed.

#### <span id="page-17-0"></span>**3.1.3 Gemeentelijk beleid**

#### *Strategische visie 'Samen Bouwen aan Barendrecht'*

In 2008 is een duidelijke koers bepaald voor de gemeente, neergelegd in "Barendrecht investeert in ontmoeting", visie op Barendrecht 2025. In de tijd tussen 2008 en 2017 is veel veranderd en verschillende ontwikkelingen maakten het nodig om opnieuw het gesprek aan te gaan over de toekomst van Barendrecht.

Naar aanleiding hiervan is begin 2018 de strategische visie 'Samen Bouwen aan Barendrecht' vastgesteld. Door middel van deze visie maakt de gemeente de kansen en ontwikkelingen inzichtelijk waar de gemeente de komende jaren mee te maken krijgt. De visie is een leidraad en het toetsingskader voor alle gemeentelijke beleidsterreinen. Daarnaast geeft de visie een politiek draagvlak voor te maken beleidskeuzes in de toekomst. Ten slotte geeft de visie een duidelijke koers aan voor de bestuurlijke en ambtelijke organisatie. Het is een levend document en is niet

uitputtend. De visie kan richting geven aan het nieuwe coalitieakkoord. De strategische visie vormt bovendien input voor de omgevingsvisie, die de komende tijd zal worden opgesteld.

Voor wat betreft het thema 'Wonen' wordt in de strategische visie ingezet op de onderwerpen duurzaamheid (bewust gebruik van energie), groen en recreatie (mooie veilige wijken) en wonen (woningen voor iedereen).

Voorgenomen ontwikkeling voorziet in de verdichting van het bestaand stedelijk gebied. Het achterfgebied van een bestaande woning wordt getransformeerd van maatschappelijke functie tot woongebied met plaats voor acht woningen. Hiermee wordt aangesloten bij de gedachte uit de visie om in een stedelijk gebied waar ruimte schaars is in te zetten op woningbouw op kleinschalige binnenstedelijke locaties. Daarnaast is aandacht voor de ruimtelijke en stedenbouwkundige inpassing van de woningen en wordt zoveel mogelijk groen behouden. Daarmee sluit de ontwikkeling aan bij de bebouwing in de omgeving en het dorpse karakter van de gemeente.

#### *Woonvisie Barendrecht 2016-2025*

In navolging van de Woonvisie 2006 tot en met 2015 en de Herijking woonvisie 2010 is de Woonvisie 2016 tot en met 2025 opgesteld.

In de afgelopen periode is er veel gebeurd op het gebied van wonen. De kredietcrisis en de daarop volgende crisis op de woningmarkt, waarvan het eind inmiddels in zicht lijkt te komen, stonden daarin centraal. Verder is de positie van woningcorporaties veranderd voor wat betreft hun kerntaken en financiële mogelijkheden. Ook de decentralisatie van rijksoverheidstaken naar gemeenten heeft gevolgen en komt hier met name tot uiting in de scheiding van wonen en zorg. Tot slot komen de bouwgrenzen van Barendrecht langzamerhand in zicht waardoor een verschuiving plaatsvindt van het bouwen op grootschalige uitbreidingslocaties naar het bouwen op kleinschaligere binnenstedelijke locaties en het aanpassen van de bestaande woningvoorraad. Duurzaamheid staat hierbij centraal.

De wens om op een duurzame wijze alle Barendrechters in alle levensfasen een kwalitatief goede en financieel passende woning te bieden, resulteert in een woonopgave naar prijs en kwaliteit. Bij het realiseren van balans tussen vraag en aanbod zijn het lokale beleid, waarin duurzaamheid de groene draad vormt, en de subregionale samenwerkingsafspraken de uitgangspunten. Met enerzijds een dynamische vraag vanuit de bevolking en anderzijds een overwegend statisch aanbod van de woningvoorraad is het verkrijgen van balans een uitdaging. Daarnaast blijft er, zelfs als er geen sprake is van kwantitatieve schaarste, altijd sprake van kwalitatieve schaarste.

Barendrecht is een aantrekkelijke gemeente met een suburbaan woonmilieu. De gemeente is gebaat bij een goed functionerende subregio Zuidrand. Dit betekent dat Barendrecht rekening houdt met de subregionale afspraak om de concurrentiepositie ten opzichte van Rotterdam Zuid te minimaliseren door vooral in te spelen op de vraag van de lokale bevolking. Concreet leidt dit tot de inzet op het minimaal behouden van de 22% sociale woningvoorraad, het realiseren van circa 1.300 nieuwbouwwoningen tot 2025 en het bouwen binnen het suburbane woonmilieu.

Binnen de subregio ontleent Barendrecht haar kwaliteit aan het suburbane woonmilieu. De gemeente zet voor een groot deel in op een suburbaan grondgebonden woonmilieu (vooral

eengezinswoningen), en een suburbaan exclusief woonmilieu (vrijstaande en twee-onder-eenkapwoningen) op locaties waar daarvoor de potentie aanwezig is.

Voorgenomen ontwikkeling voorziet in binnenstedelijke herstructurering, waarbij acht vrijstaande en twee-onder-een-kapwoningen worden gerealiseerd. Hierbij wordt in stedenbouwkundig opzicht aangesloten bij de bestaande woningbouw in de omgeving. Er is zodoende potentie voor de realisatie van een exclusief suburbaan woonmilieu op de locatie, waarmee een kwalitatieve bijdrage wordt geleverd aan de woonopgave uit de Woonvisie Barendrecht. Voorgenomen ontwikkeling voorziet in de woningbehoefte in het duurdere segment, wat veruit de grootste doelgroep in de gemeente betreft. Indirect levert het ook een bijdrage aan de woningopgave voor het goedkope en middeldure segment, waarin via de verhuisketen woningen beschikbaar komen.

## *Uitvoeringsprogramma duurzaam energiebeleid*

Als nadere uitwerking van het Schetsplan Duurzaam Energiebeleid is het Uitvoeringsprogramma Energiebeleid Barendrecht opgesteld. Het duurzaam energiebeleid heeft vier pijlers of aandachtsgebieden, te weten: 40% energie besparen, 60% duurzame warmte inzetten, 60% duurzame stroom opwekken, en mobiliteit op basis van een 100% duurzame brandstof mix in 2030.

Om dit te realiseren is een aantal activiteiten en projecten benoemd, toegespitst op de verschillende sectoren in de samenleving. Het college heeft de gemeenteraad geadviseerd dit Schetsplan nader uit te werken en de projecten nader te specificeren. Dat is gedaan in dit Uitvoeringsprogramma Duurzaam Energiebeleid, wat kan worden beschouwd als een plan van aanpak voor de komende jaren. Hierbij is de nodige flexibiliteit ingebouwd voor fasering en prioritering van activiteiten en technologisch oplossingen.

#### *Visiedocument Klimaatopgave Barendrecht*

In de afgelopen decennia is steeds duidelijker geworden dat menselijke activiteiten invloed hebben op ons klimaat. Het klimaat verandert wat blijkt uit diverse wetenschappelijke onderzoeken. Ondanks het feit dat het klimaat in het verleden ook schommelingen kende is de afwijking die nu ontstaan is niet meer toe te schrijven aan "natuurlijke" schommelingen.

De Klimaatopgave Barendrecht geeft nadrukkelijk de lokale inzet weer op deze grote opgave waarmee bijgedragen wordt aan de regionale, landelijke en internationale doelstellingen.

Kort samengevat is het doel van het visiedocument:

- Het behouden en versterken van een goede en gezonde leefomgeving
- Comfortabel kunnen blijven wonen, werken en recreëren
- De kosten voor energie, in welke vorm ook blijven voor een ieder betaalbaar.

Op basis van het vastgestelde visiedocument wordt een uitvoeringsprogramma opgesteld waarbij bij de uitwerking van de visiepunten per onderwerp wordt aangegeven wat de specifieke planning wordt en wat dit aan menskracht en middelen vraagt. In 2030 zijn er geen woningen meer met energielabel E en F. In 2050 heeft onze woningvoorraad gemiddeld een energielabel B met als minimum label C.

De nieuwe woningen worden zonder gasaansluiting gerealiseerd. Daarnaast worden de nieuwe woningen gebouwd conform de duurzaamheidseisen zoals vastgesteld in het Bouwbesluit.

## <span id="page-20-0"></span>**3.2 Conclusies**

Het hiervoor opgesomde beleid verzet zich niet tegen de voorgenomen ontwikkeling van de woningen.

# <span id="page-21-0"></span>**4 Natuur en ecologie**

# <span id="page-21-1"></span>**4.1 Kader**

Op 1 januari 2017 is de Wet natuurbescherming (Wnb) in werking getreden, met wetgeving ten aanzien van soorten en Natura 2000-gebieden. Daarnaast hebben provincies eigen beleid ten aanzien van het Natuurnetwerk Nederland (NNN; de voormalige Ecologische Hoofdstructuur of EHS) en overige natuurwaarden buiten het NNN.

# *Soortenbescherming*

Voor ruimtelijke ingrepen die resulteren in overtreding van één of meer artikelen van de Wnb moet ontheffing worden aangevraagd. Voor een aantal soorten geldt daarenboven het beschermingsregime van de Europese Vogel- en Habitatrichtlijn. Voor werkzaamheden die uit een bestemmingsplan voortvloeien dient voor de start van die werkzaamheden ontheffing te worden aangevraagd indien beschermde soorten voorkomen. Bij de vaststelling van het plan dient duidelijk te zijn of en in hoeverre een ontheffing kan worden verkregen.

Voor alle in de wet genoemde diersoorten (inclusief vogels) geldt dat het verboden is individuen van deze soorten (opzettelijk) te doden of te vangen. Bovendien is het verboden nesten (en eieren) en (vaste) voortplantingsplaatsen of rustplaatsen van dieren opzettelijk te beschadigen of te vernielen dan wel weg te nemen. Voor de in de wet genoemde plantensoorten geldt dat het verboden is exemplaren in hun natuurlijke verspreidingsgebied opzettelijk te plukken en te verzamelen, af te snijden, te ontwortelen of te vernielen. In de Wnb worden drie beschermingsregimes onderscheiden voor beschermde soorten. Voor de eerste twee regimes gelden aanvullende verbodsbepalingen.

Er is echter geen ontheffing nodig indien gewerkt wordt volgens een geldige gedragscode die van toepassing is op de betreffende soort(en). Vaak is daarnaast ecologische begeleiding en een ecologisch werkprotocol nodig bij de uitvoering van werkzaamheden.

De provincies kunnen voor het beschermingsregime Andere Soorten een algemene vrijstelling verlenen voor onder meer ruimtelijke inrichting of ontwikkeling van gebieden.

Indien nesten, (vaste) voortplantingsplaatsen of rustplaatsen van soorten niet (kunnen) worden ontzien, is ontheffing noodzakelijk. Ontheffing is niet benodigd indien de functionaliteit van de nesten, (vaste) voortplantingsplaatsen of rustplaatsen gegarandeerd wordt (het beschadigen en vernielen wordt voorkomen door maatregelen of er zijn voldoende alternatieven).

Ten slotte is altijd de algemene zorgplicht van toepassing, die inhoudt dat een ieder voldoende zorg in acht neemt voor alle inheemse dieren en planten en hun directe leefomgeving (artikel 1.11 van de Wnb). Concreet betekent dit dat bij ruimtelijke ontwikkeling gezorgd moet worden dat dieren niet gedood worden en dat planten verplant worden. Ook dient gelet te worden op bijvoorbeeld de voortplantingsperiode van amfibieën en de zoogperiode van zoogdieren.

#### *Gebiedsbescherming*

#### *Natura 2000*

De Wnb ziet op de bescherming van Natura 2000-gebieden (Vrl- en Hrl-gebieden). Voor ieder Natura 2000-gebied zijn instandhoudingsdoelstellingen opgesteld voor één of meerdere soorten en/of habitats. Voor ruimtelijke ontwikkelingen binnen de Natura 2000-gebieden en tevens voor ontwikkelingen daarbuiten die van invloed kunnen zijn (door 'externe werking') op die beschermde natuurgebieden, gelden (strenge) restricties. Voor activiteiten of projecten die schadelijk zijn voor de beschermde natuur geldt een vergunningplicht. Middels een 'habitattoets' dient te worden onderzocht of een activiteit (significante) negatieve effecten op de instandhoudingsdoelstellingen voor Natura 2000-gebieden veroorzaakt. De uitkomsten van de habitattoets dienen te worden beoordeeld door het bevoegd gezag.

# *Natuurnetwerk Nederland*

Het Natuurnetwerk Nederland (NNN) is het Nederlands netwerk van bestaande en nieuw aan te leggen natuurgebieden. Het netwerk moet natuurgebieden beter verbinden met elkaar en met het omringende agrarisch gebied. Het doel van het NNN is de instandhouding en ontwikkeling van natuurgebieden om daarmee een groot aantal soorten en ecosystemen te laten voortbestaan. Sinds 2014 zijn de provincies het eerste verantwoordelijke bevoegde gezag voor het NNN (daarvoor was dat de rijksoverheid).

#### <span id="page-22-0"></span>**4.2 Onderzoek**

#### *Soortenbescherming*

Door Blom Ecologie B.V. is een oriënterend onderzoek naar beschermde flora en fauna uitgevoerd. Dit onderzoek is te raadplegen in bijlage 1.

Uit dit onderzoek blijkt dat de te slopen bebouwing geen essentiële betekenis voor beschermde soorten heeft. De planlocatie is mogelijk geschikt leefgebied voor algemene zoogdieren, foeragerende vleermuizen, amfibieën, insecten en broedvogels. Op de planlocatie zijn geen houtopstanden aanwezig waarvoor bij kap een meldingsplicht geldt in het kader van de Wet natuurbescherming.

De werkzaamheden leiden niet tot aantasting van beschermde natuurwaarden en/of beschermde gebieden. Tijdens de uitvoering van de werkzaamheden dient rekening te worden gehouden met de (mogelijke) aanwezigheid van foeragerende vleermuizen en algemene broedvogels. Voor deze soorten dienen maatregelen te worden getroffen om effecten te voorkomen. De aanwezigheid van beschermde soorten en hun leefgebied vormen geen bezwaar voor de beoogde ontwikkelingen.

Bij de voorgenomen ontwikkeling is het bovendien de ambitie om natuurinclusief te bouwen. Zo wordt een groenstrook aangelegd die geschikt is voor diverse flora en fauna. Daarnaast is het voornemen op de te realiseren bebouwing zaken als vleermuiskasten en gierzwaluwkasten aan te brengen, om het gebied voor deze soorten geschikt te maken.

#### *Gebiedsbescherming*

De planlocatie maakt geen onderdeel uit van het Natuurnetwerk Nederland en ligt ver verwijderd van een Strategische Reservering Natuur of Belangrijk Weidevogelgebied.

Het plangebied ligt buiten beschermde Natura 2000-gebieden. De directe effecten op deze beschermde gebieden in het kader van voorgenomen ontwikkeling zijn dan ook op voorhand uit te sluiten. Om de externe effecten van de ontwikkeling op de omliggende Natura 2000-gebieden inzichtelijk te maken is door KuiperCompagnons een stikstofdepositie-onderzoek verricht. Dit onderzoek is te raadplegen in bijlage 7.

In deze notitie is de aanleg- en gebruiksfase van de nieuwe woningen beoordeeld, met behulp van het rekenmodel AERIUS 2020. Beoordeeld is of sprake is van een waarneembare stikstofdepositie ter plaatse van stikstofgevoelige habitats gelegen binnen Natura 2000-gebieden in de omgeving van het plan.

Op basis van dit onderzoek kan worden geconcludeerd dat met zekerheid kan worden gesteld dat geen sprake is van stikstofdepositie binnen stikstofgevoelige Natura 2000-gebieden. Dit betekent dat significante negatieve effecten op de instandhouding van die gebieden kunnen worden uitgesloten en dat de Wet natuurbescherming niet leidt tot belemmeringen voor de ontwikkelingen in dit bestemmingsplan.

# <span id="page-23-0"></span>**4.3 Conclusie**

De beoogde ontwikkeling van woningen aan de Dudokdreef te Barendrecht leidt, mits de juiste maatregelen worden getroffen ten aanzien van de zorgplicht, vleermuizen en algemene broedvogels, niet tot overtreding van de Wet Natuurbescherming. Dit vereiste is ook verwerkt als voorwaardelijke verplichting in de regels.

Voorgenomen ontwikkeling leidt ook niet tot significante negatieve effecten binnen Natura 2000 gebieden.

# <span id="page-24-0"></span>**5 Water**

#### <span id="page-24-1"></span>**5.1 Kader**

Er is een groot aantal beleidsstukken dat betrekking heeft op de waterhuishouding. Hieronder wordt één en ander uiteengezet.

#### *Europees en rijksbeleid*

#### *Nationaal Waterplan*

Het 2e Nationaal Waterplan (NWP2) beschrijft de hoofdlijnen, principes en richting van het nationale waterbeleid in de periode 2016-2021, met een vooruitblik richting 2050. Het rijk streeft naar een duurzaam en klimaatbestendig waterbeheer en heeft de ambitie om de komende decennia te investeren in bescherming tegen overstromingen en in de zoetwatervoorziening. Het Nationaal Waterplan 2016-2021 is op 10 december 2015 door de minister van Infrastructuur en Milieu en de staatssecretaris van Economische Zaken vastgesteld.

#### *Waterwet*

De Waterwet regelt het beheer van de waterkeringen, het oppervlaktewater en het grondwater, verbetert de samenhang tussen waterbeleid en ruimtelijke ordening en zorgt voor een eenduidige bestuurlijke procedure en daarbij behorende rechtsbescherming voor besluiten. De Waterwet dient als paraplu om de Kaderrichtlijn Water (KRW) te implementeren en geeft ruimte voor implementatie van toekomstige Europese richtlijnen.

#### *Nationaal Bestuursakkoord Water*

In het Nationaal Bestuursakkoord Water (NBW) is het kabinetsstandpunt over het waterbeleid in de 21e eeuw vastgelegd. De hoofddoelstellingen zijn: het waarborgen van het veiligheidsniveau bij overstromingen en het verminderen van wateroverlast. Daarbij wordt de voorkeur gegeven aan ruimtelijke maatregelen boven technische maatregelen.

In het NBW is ook de watertoets als procesinstrument opgenomen. De watertoets is het proces van vroegtijdig informeren, adviseren en beoordelen van waterhuishoudkundige aspecten in ruimtelijke plannen en besluiten. Het doel van dit instrument is waarborgen dat de waterhuishoudkundige doelstellingen expliciet in beschouwing worden genomen als het gaat om waterhuishoudkundige relevante ruimtelijke plannen en besluiten. Uitvoering van de watertoets betekent in feite dat de gemeente en het waterschap samenwerken bij het uitwerken van ruimtelijke plannen, zodat problemen (bijvoorbeeld wateroverlast of verdroging) in het gebied zelf en de omgeving worden voorkomen. De watertoets is sinds 2003 verankerd in de wetgeving en hiermee verplicht voor alle ruimtelijke plannen en besluiten.

#### *Kaderrichtlijn water*

De Kaderrichtlijn Water is opgesteld om de waterkwaliteit is Europa te verbeteren. De richtlijn is sinds 2000 van kracht. In de richtlijn staan afspraken die ervoor moeten zorgen dat uiterlijk in *2027 het water in alle Europese landen voldoende schoon en gezond is.*

#### *Waterbeheer 21e eeuw (WB21)*

In september 2000 heeft de commissie Waterbeheer 21e eeuw advies uitgebracht over het toekomstig waterbeheer in Nederland. Belangrijk onderdeel van WB21 is het uitgangspunt van ruimte voor water. Er mag geen afwenteling plaatsvinden. Berging moet binnen het stroomgebied plaatsvinden. Dit betekent onder andere het aanwijzen en instandhouder van waterbergingsgebieden. Daarnaast wordt verdroging bestreden en worden watertekorten verminderd.

# *Provinciaal beleid*

#### *Provinciaal Waterplan 2016 - 2021*

Op 29 juni 2016 is het Regionaal waterplan Zuid-Holland 2016-2021 in werking getreden. Het Hoofdlijnenakkoord 2015 – 2019 van het college van Gedeputeerde Staten schetst de ambitie om beleid zo veel mogelijk integraal vorm te geven en te anticiperen op de visie die ten grondslag ligt aan de Omgevingswet. Specifiek voor het regionale waterbeleid is hieraan voldaan met de Visie Ruimte en Mobiliteit (VRM) en de Voortgangsnota Europese Kaderrichtlijn Water. Dit maakt een volledig nieuw regionaal waterplan overbodig.

#### *Beleid waterbeheerder*

#### *Waterbeheerplan 2016-2021, Waterschap Hollandse Delta*

In het Waterbeheerplan 2016-2021 (d.d. 26 november 2015) staat hoe het Waterschap Hollandse Delta het waterbeheer in het werkgebied in de komende jaren wil uitvoeren. Het nieuwe Waterbeheerprogramma van waterschap Hollandse Delta bestaat uit een statisch en een dynamisch deel. Het statisch deel bevat de doelen die het waterschap wil bereiken, zowel op de lange termijn als voor de planperiode 2016-2021. Het dynamisch deel bevat de maatregelen die nodig zijn om de doelen uit het statisch deel te realiseren en gaat op hoofdlijnen in op de financiële consequenties daarvan.

In het statisch deel komen de belangrijkste externe en interne (beleids-)kaders waarbinnen het Waterbeheerprogramma is opgesteld aan bod. Deze kaders zijn overigens continu in beweging; zo zijn vanuit het Deltaprogramma onlangs de deltabeslissingen uitgebracht en is de nieuwe Omgevingswet in aantocht.

In het dynamisch deel van het Waterbeheerprogramma zijn per thema maatregeltabellen uitgewerkt. Deze maatregelen zijn nodig om de doelen die in het statisch deel zijn geformuleerd te kunnen bereiken. De maatregeltabellen hebben het karakter van een 'groslijst' die jaarlijks uitwerking behoeft. Bij deze jaarlijkse uitwerking kunnen, mits het bereiken van de doelen niet in gevaar komt, maatregelen worden geschrapt of worden vervangen door andere maatregelen. Desgewenst kunnen ook nieuwe maatregelen worden toegevoegd. De (jaarlijkse) uitwerking van het maatregelenprogramma verloopt via de Kadernota, de Programmabegroting en de jaarplannen/afdelingsplannen. Op die wijze worden ook de financiële consequenties van het Waterbeheerprogramma geborgd.

#### *Gemeentelijk beleid*

#### *Gemeentelijk waterplan*

Komen tot een goed, veilig, beheersbaar en aantrekkelijk watersysteem met gezond water en gevarieerde oevers, dat op de gewenste gebruiksfuncties is afgestemd' is de doelstelling van het Waterplan Barendrecht. Het gemeentelijke waterplan is vastgesteld op 1 oktober 2004. In het Waterplan worden aan de hand van vier thema's de doelstellingen en streefbeelden van het waterschap beschreven. Ook wordt een maatregelenpakket aan de hand van een aantal knelpunten gegeven. De thema's betreffen:

- voorkomen van wateroverlast;
- verbeteren van waterkwaliteit en ecologie;
- verbeteren belevingswaarde.

#### <span id="page-25-0"></span>**5.2 Onderzoek**

Ontwikkelingen dienen rekening te houden met de in deze waterparagraaf genoemde eisen en uitgangspunten. In deze waterparagraaf wordt naast de beschrijving van de waterstaatkundige situatie en kenmerken bepaald wat de invloed is van de uitvoering van de ontwikkeling op de waterhuishouding.

# *Huidige situatie*

Het plangebied kent een omvang van circa 4834 m2 . In het plangebied is in de huidige situatie bebouwing aanwezig. Aan de randen van het plangebied is water aanwezig. Een deel van het plangebied is verhard, in de vorm van bouwwerken en bestrating.

De huidige situatie op het gebied van verharding is bepaald middels een meting, zie bijlage 2.

| Inrichting |      | Oppervlakte Onverhard oppervlak | Verhard oppervlak |
|------------|------|---------------------------------|-------------------|
| Water      | 410  | 410                             | 0                 |
| Bouwwerken | 1213 | 0                               | 1213              |
| Bestrating | 771  | 0                               | 771               |
| Overig     | 2481 | 2481                            | 0                 |
| Totaal     | 4875 | 2891                            | 1984              |

*Tabel 5.1: huidige situatie verharding in plangebied.*

In het plangebied is oppervlaktewater gelegen (zie afbeelding 5.1). De watergangen binnen en aangrenzend aan het plangebied betreffen secundaire watergangen. De 'blauwe' watergangen zijn in het beheer bij de waterschap. De 'oranje' watergangen zijn in beheer bij de gemeente.

*Afbeelding 5.1: Uitsnede leggerkaart waterschap Hollandse Delta. Het plangebied is rood omkaderd.* 

#### *Veiligheid en waterkeringen*

Het plangebied ligt niet binnen de beschermingszone van een regionale of primaire waterkering. Het plangebied is niet gelegen in een gebied met een overstromingsrisico.

#### *Afvalwaterketen en riolering*

Bij ruimtelijke ontwikkelingen is het uitgangspunt dat de waterhuishoudkundige situatie niet mag verslechteren. Dit betekent bijvoorbeeld dat de waterhuishouding kan worden verbeterd door het afkoppelen van schoon verhard oppervlak. Hiermee wordt voorkomen dat schoon hemelwater wordt afgevoerd naar de rioolwaterzuiveringsinstallatie. Dit betekent ook dat toename van het verharde oppervlak en/of dempingen binnen het gebied moeten worden gecompenseerd. Ook combinaties met andere functies zoals groen en recreatie liggen voor de hand. Daarnaast is het van belang om bij eventuele ontwikkelingen diffuse verontreinigingen te voorkomen door het gebruik van duurzame, niet-uitloogbare materialen (geen zink, lood, koper en PAK's-houdende materialen) zowel gedurende de bouw- als de gebruiksfase.

# *Toekomstige situatie*

In de toekomstige situatie is voorzien in de realisatie van acht woningen. Bij elk van deze woningen is voorzien in de realisatie van zowel een voor- als achtertuin. Om de woningen te kunnen ontsluiten, wordt een nieuwe erftoegangsweg gerealiseerd. De benodigde parkeeropgave wordt deels op eigen terrein gerealiseerd en is deels voorzien in parkeervoorzieningen in het openbaar gebied. De bestaande watergangen langs de rand van het plangebied worden gedempt, en vervangen door een groenstrook. Dit is in lijn met het advies van het waterschap Hollandse Delta, om het oppervlaktewaterlichaam niet te verbreden maar te dempen vanwege de matige kwaliteit en problematisch onderhoud. Compensatie zal elders in het peilgebied worden gerealiseerd (zie ook hierna).

#### *Waterkwantiteit*

Omdat de geschetste verkaveling geen exact eindbeeld is, wordt voor de berekening van het toekomstige verharde oppervlak gebruikt gemaakt van de opgelegde bestemmingen en wordt per bestemming een inschatting gemaakt voor het verharde percentage. Dit heeft geleid tot de berekening in tabel 5.2.

| Bestemming                |      | Oppervlakte Percentage verharding Onverhard oppervlak Verhard oppervlak |       |        |
|---------------------------|------|-------------------------------------------------------------------------|-------|--------|
| Tuin                      | 993  | 50                                                                      | 496,5 | 496,5  |
| Verkeer - Verblijfsgebied | 737  | 100                                                                     | 0     | 737    |
| Water                     | 0    | 0                                                                       | 0     | 0      |
| Wonen                     | 2490 | 75                                                                      | 622,5 | 1867,5 |
| Groen                     | 655  | 0                                                                       | 655   | 0      |
| Totaal                    | 4875 |                                                                         | 1119  | 3101   |

*Tabel 5.2: toekomstige situatie verharding in plangebied.*

Uit tabel 5.3 is op te maken dat het verhard oppervlakte toeneemt met circa 1117 m2 . Vanuit het waterschap Hollandse Delta geldt een compensatieregel van 10% van de toename van het verhard oppervlak. Dit leidt tot een benodigde waterberging van 111,7 m2 .

| Verhard oppervlak huidige situatie     | 1984  |
|----------------------------------------|-------|
| Verhard oppervlak toekomstige situatie | 3101  |
| Toename verhard oppervlak              | 1117  |
| Compensatieregel                       | 0,1   |
| Benodigde compensatie                  | 111,7 |

*Tabel 5.3: verschil in verharding en benodigde watercompensatie.*

Zoals gezegd wordt het oppervlaktewaterlichaam langs de randen van het plangebied gedempt. Dit zal geheel worden gecompenseerd, bovenop de hierboven berekende compensatie als gevolg van de toename van het verhard oppervlak. Om de benodigde watercompensatie te kunnen realiseren wordt elders binnen het peilgebied extra oppervlaktewater toegevoegd. Hiervoor zijn twee locaties gevonden waar bestaande waterlichamen worden uitgebreid, nabij en ten westen van het plangebied (zie bijlage 10). Hiermee wordt 415 m2 plus 135 m2 aan extra water gerealiseerd, waarmee wordt voorzien in compensatie voor demping van de watergang en de toename verhard oppervlak.

#### *Riolering*

Afvalwater wordt afgevoerd via het gemeentelijk riool (droogweerafvoer - DWA). Hemelwater dat op daken, parkeerverharding en opritten valt, moet als dat mogelijk is worden afgekoppeld van het DWA en afgevoerd naar het oppervlaktewater. Hemelwater dat op wegen valt, dient via bodempassages te worden afgevoerd naar het oppervlaktewater.

#### *Volksgezondheid*

Door het afkoppelen van hemelwater van de DWA worden vuilwateroverstorten (in de omgeving) tegengegaan. De risico's van watergerelateerde ziekten en plagen worden hierdoor geminimaliseerd. Indien nieuwe wateren worden gerealiseerd en/of oevers van bestaande wateren worden vergraven, verdient het aanbeveling flauwe, natuurvriendelijke oevers te creëren.

#### *Waterkwaliteit*

Het toepassen van niet-uitloogbare bouwmaterialen voorkomt dat het hemelwater, dat wordt afgekoppeld naar het oppervlaktewater, wordt vervuild. In verband hiermee worden eisen gesteld aan de bij de daken, goten en leidingen te gebruiken materialen. Er mogen geen (sterk) uitloogbare materialen zoals koper, lood, zink, teerhoudende dakbedekking of geïmpregneerde beschoeiingen gebruikt worden op delen die met hemelwater in contact komen, zoals de dakbedekking, goten en pijpen of er moet voorkomen worden dat deze materialen kunnen uitlogen (bijvoorbeeld door het coaten van loodslabben). Afkoppeling van hemelwater zorgt ervoor dat het aantal riooloverstorten laag is. Ook dit komt de waterkwaliteit (in de omgeving) ten goede.

Het bestaande oppervlaktewaterlichaam is van matige kwaliteit. Het betreft een beperkt doorstromende watergang, waar soms sprake is van stank- en ongedierteoverlast. Bovendien is uitvoering van onderhoud er problematisch. In lijn met het advies van het waterschap, wordt het waterlichaam in de toekomstige situatie gedempt.

#### *Beheer en onderhoud*

Het beheer en onderhoud van het gemeentelijke inzamelings- en transportstelsel ligt bij de gemeente, tot aan het eindgemaal, dat in beheer is van het waterschap Hollandse Delta. Het waterschap is verantwoordelijk voor het transport vanuit het eindgemaal tot en met de afvalwaterzuiveringsinstallatie en voor de zuivering. De gemeentelijke riolering moet bereikbaar zijn voor beheer en onderhoud.

Het onderhoud van de bestaande watergang is problematisch, omdat de percelen direct grenzen aan het waterlichaam. Onderhoud is daardoor niet machinaal vanaf de kant uit te voeren. Dit zorgt in de huidige situatie voor overlast. Om dit in de toekomst te vermijden wordt, in overleg en afstemming met het waterschap, de watergang gedempt.

### <span id="page-29-0"></span>**5.3 Conclusie**

Het aspect water vormt, indien voorzien wordt in de benodigde watercompensatie, geen belemmering voor de voorgenomen ontwikkelingen.

# <span id="page-30-0"></span>**6 Parkeren en Verkeer**

# *Verkeersgeneratie en -afwikkeling*

Om inzicht te bieden in de mate van verkeerstoename als gevolg van de ontwikkeling die met dit plan wordt gefaciliteerd, is gebruik gemaakt van de CROW-publicatie 381 'Toekomstbestendig parkeren'. Voor het berekenen van de verkeersgeneratie wordt uitgegaan van een gemiddelde weekdag. De kencijfers die gegeven zijn in de CROW-publicatie geven een minimaal en een maximaal kencijfer weer. Bij onderstaande berekeningen wordt uitgegaan van een gemiddelde van deze twee cijfers.

Het plan voorziet in de realisatie van vijf vrijstaande woningen en vier twee-onder-eenkapwoningen.

Op grond van de CROW-richtlijnen geldt voor vrijstaande woningen een gemiddelde verkeersgeneratie van 8,2 motorvoertuigbewegingen per woning1 . Voor twee-onder-eenkapwoningen geldt een gemiddelde verkeersgeneratie van 7,8 motorvoertuigbewegingen per woning1 .

Gelet hierop leidt de totale ontwikkeling tot 63 extra motorvoertuigbewegingen op een gemiddelde weekdag. Het verkeer wordt in de toekomstige situatie via de Dudokdreef afgewikkeld.

Afgaande op de weginrichting van de Dudokdreef en de omliggende wegen is geconcludeerd dat deze wegen over voldoende capaciteit beschikken om deze toename, als gevolg van de ontwikkeling, te verwerken. De beoogde ontwikkeling leidt niet tot een onacceptabele verkeerstoename. Ook als uiteindelijk wordt gekozen voor een andere verdeling tussen vrijstaande en twee-onder-één-kapwoningen zal dit niet voor grote verschillen (of een gewijzigde conclusie) zorgen.

#### *Parkeren*

Om inzicht te bieden in de parkeerbehoefte is ook gebruik gemaakt van de CROW-publicatie 381 'Toekomstbestendig parkeren'. De kencijfers die gegeven zijn in de CROW-publicatie geven een minimaal en een maximaal kencijfer weer. Bij onderstaande berekeningen wordt uitgegaan van een gemiddelde van deze twee cijfers.

Op grond van de CROW-richtlijnen geldt voor vrijstaande woningen een gemiddelde parkeerbehoefte van 2,2 parkeerplaatsen per woning. Voor de twee-onder-een-kapwoningen geldt een gemiddelde parkeerbehoefte van 2,1 parkeerplaatsen per woning1 .

Gelet hierop leidt de totale ontwikkeling tot een behoefte aan 17 parkeerplaatsen.

In de openbare ruimte wordt voorzien in 6 parkeerplaatsen. De aanleg en instandhouding hiervan is geborgd in de regels van dit bestemmingsplan. Daarnaast is bij elke woning voorzien in parkeerplaatsen op eigen terrein. Bij 7 woningen is voorzien in een dubbele oprit met garage. Bij één woning is sprake van een garage met enkele oprit. Dit leidt tot het volgende aantal parkeerplaatsen op eigen terrein:

<sup>1</sup> Uitgaande van een locatie in de rest van de bebouwde kom, in matig stedelijk gebied.

| Parkeervoorziening       | Aantal | Berekeningsaantal | Totaal |
|--------------------------|--------|-------------------|--------|
| Garage met enkele oprit  | 1      | 1,0               | 1      |
| Garage met dubbele oprit | 7      | 1,8               | 12,6   |
| Totaal                   | 8      |                   | 13,6   |

Naast de 6 parkeerplaatsen in de openbare ruimte is op eigen terrein zodoende voorzien in 13,6 parkeerplaatsen. In totaal worden daarmee dus 19,6 parkeerplaatsen gerealiseerd. Hiermee wordt voorzien in het benodigd aantal parkeerplaatsen en bestaan geen belemmeringen op het gebied van parkeren.

Op basis van de flexibele bestemmingsregeling is ook een andere verdeling van het aantal vrijstaande woningen en tweekappers mogelijk. Om bij elke denkbare verdeling te voorzien in (de aanleg en instandhouding van) voldoende parkeergelegenheid is in de algemene gebruiksregels opgenomen dat het aantal parkeervoorzieningen in overeenstemming moet zijn met de geldende gemeentelijke nota parkeernormen. Deze is weer gebaseerd op de normen uit de CROWpublicatie.

# <span id="page-32-0"></span>**7 Archeologie en cultuurhistorie**

# <span id="page-32-1"></span>**7.1 Archeologie**

## <span id="page-32-2"></span>**7.1.1 Kader**

# *Erfgoedwet*

In de Erfgoedwet van 1 juli 2016 is vastgelegd hoe met ons erfgoed wordt omgegaan, wie welke verantwoordelijkheden daarbij heeft en hoe het toezicht daarop wordt uitgeoefend. Overbodige regels zijn geschrapt en de verantwoordelijkheid voor de bescherming van het cultureel erfgoed ligt waar mogelijk bij het erfgoedveld zelf. Onderdelen van de Monumentenwet die de fysieke leefomgeving betreffen, worden overgeheveld naar de Omgevingswet die in 2022 van kracht wordt. Voor deze onderdelen is een overgangsregeling in de Erfgoedwet opgenomen voor de periode 2016-2022. Het gaat daarbij om de volgende zaken:

- Vergunningen tot wijziging, sloop of verwijdering van rijksmonumenten
- Verordeningen, bestemmingsplannen, vergunningen en ontheffingen op het gebied van archeologie
- Bescherming van stads- en dorpsgezichten

## <span id="page-32-3"></span>**7.1.2 Onderzoek**

Uit de archeologische beleidskaart van de gemeente Barendrecht blijkt dat het plangebied een redelijk hoge archeologische verwachting kent, zie afbeelding 7.1. De archeologische waarden zijn in het plangebied dieper dan 80 cm beneden het maaiveld te verwachten.

Het voorliggend bouwplan is voorgelegd aan de afdeling Archeologie van de gemeente Rotterdam (BOOR) om de noodzaak voor het uitvoeren van een archeologisch (voor)onderzoek te bepalen. In bijlage 3 is het advies van de afdeling opgenomen. De afdeling ziet naar aanleiding van de voorgelegde plannen geen reden tot archeologisch vooronderzoek omdat reeds uitgevoerde onderzoeken in de directe nabijheid van het plangebied hebben aangetoond dat binnen het plangebied een lage archeologische verwachting geldt voor de eventuele archeologische waarden. Rivierduinen en stroomgordelafzettingen zijn in het plangebied niet aanwezig. De aanwezige Afzettingen van Calais wijzen op een ligging in een komgebied. Daarnaast is gebleken dat de top van het Hollandveen geërodeerd is tijdens overstroming van de Riederwaard (de top van het Hollandveen bevindt zich in de directe omgeving op 2,5 tot 3,5 m mv). Alleen heipalen zullen verstorend zijn. Maar door de combinatie van een te verwachte extensief palenplan bij dergelijke huizen met een lage archeologische verwachting, wordt een onderzoek op de planlocatie niet noodzakelijk geacht.

*Afbeelding 7.1.: uitsnede archeologische beleidskaart.*

# <span id="page-33-0"></span>**7.1.3 Conclusie**

<span id="page-33-1"></span>Met voorgenomen ontwikkeling worden geen archeologische waarden geschaad.

#### **7.2 Cultuurhistorie**

#### <span id="page-33-2"></span>**7.2.1 Kader**

#### *Visie erfgoed en ruimte 'Kiezen voor karakter' (juni 2011)*

In de Visie erfgoed en ruimte 'Kiezen voor karakter' zet het Rijk uiteen hoe cultureel erfgoed wordt geborgd in de ruimtelijke ordening voor de periode 2011-2015. De moderne monumentenzorg is ontwikkelings- en gebiedsgericht. Bovendien vindt het Kabinet samenwerking met publieke en private partijen van belang.

In de Visie wordt het karakter van Nederland gevat in vier kenmerkende eigenschappen: waterland, stedenland, kavelland en vrij land. De gebiedsgerichte omgang met erfgoed vergt dat deze karakteristieken worden verbonden met opgaven uit andere sectoren en dat de economische, sociaal-culturele en ecologische kracht van het erfgoed beter wordt uitgebaat.

Veranderingen in de monumentenzorg en de ruimtelijke ordening geven burgers en bedrijven meer ruimte en geven decentrale overheden meer vrijheden en verantwoordelijkheden. Iedere overheidslaag staat voor de taak zijn belangen zo veel mogelijk vooraf kenbaar te maken en waar nodig met regels te borgen. Het rijk is daarnaast verantwoordelijk voor een goed functionerend stelsel. Provincies krijgen een centrale rol in de gebiedsgerichte belangenafweging en gemeenten

verbinden gevolgen aan een gebiedsgerichte analyse van erfgoedwaarden bij het opstellen van ruimtelijke plannen.

Het Rijk heeft gekozen voor vijf prioriteiten van het gebiedsgerichte erfgoedbeleid in de komende jaren:

- 1. werelderfgoed: de samenhang borgen en de uitstraling vergroten;
- 2. eigenheid en veiligheid: zee, kust en rivieren;
- 3. herbestemming als (stedelijke) gebiedsopgave: met focus op groei en krimp;
- 4. levend landschap: synergie tussen erfgoed, economie en ecologie;
- 5. en wederopbouw: het tonen van een tijdperk.

## <span id="page-34-0"></span>**7.2.2 Onderzoek**

Uit de cultuurhistorische atlas van de provincie Zuid-Holland blijkt dat het plangebied en de directe omgeving geen belangrijke cultuurhistorische waarden en kenmerken bezit. Daarnaast zijn in of in de directe omgeving van het plangebied geen monumenten gelegen.

# <span id="page-34-1"></span>**7.2.3 Conclusie**

Met voorgenomen ontwikkeling worden geen cultuurhistorische waarden geschaad.

# <span id="page-35-0"></span>**8 Milieu**

# *Algemeen*

In dit hoofdstuk worden de milieukundige (on)mogelijkheden inzichtelijk gemaakt. Waar nodig dient een vertaling plaats te vinden naar de juridische regeling. Het uitgangspunt hierbij is dat de juridische regeling zowel de ruimtelijke kwaliteit als de milieukwaliteit voldoende dient te borgen.

# <span id="page-35-1"></span>**8.1 M.e.r.-beoordeling**

Het voorkomen van aantasting van het milieu is van groot maatschappelijk belang. Het is daarom zaak om het milieubelang volwaardig in de besluitvorming te betrekken. Om hier in de praktijk vorm aan te geven is het instrument milieueffectrapportage of te wel m.e.r. ontwikkeld. De m.e.r. beoordeling is een instrument met als hoofddoel het milieubelang volwaardig te laten meewegen bij de voorbereiding en vaststelling van plannen en besluiten.

De realisatie van acht woningen valt aan te merken als een stedelijk ontwikkelingsproject en komt voor in de eerste kolom van de D-lijst behorende bij het besluit mer (categorie 11.2). Hoewel de drempelwaarde (kolom 2) van 2.000 woningen niet wordt overschreden, dient in dit geval een vormvrije m.e.r.-beoordeling dient plaats te vinden. Dit dient plaats te vinden aan de hand van drie criteria:

- Kenmerken van het project;
- Plaats van het project;
- Kenmerken van het potentiële effect.

Vanaf 7 juli 2017 kan dit niet meer in de vorm van een paragraaf in de toelichting, maar moet door de initiatiefnemer een 'aanmeldnotitie vormvrije m.e.r.-beoordeling' worden opgesteld. Door de wetswijziging van die datum geldt dit voor alle in het Besluit m.e.r. genoemde activiteiten van de D-lijst. Het maakt daarvoor niet uit of het een activiteit onder of boven de D-drempel betreft. Voor de realisatie van de acht woningen wordt een aanmeldnotitie vormvrije m.e.r.-beoordeling opgesteld waarbij kort is samengevat wat de gevolgen van de ontwikkeling zijn op de verschillende milieuaspecten. Deze aanmeldnotitie wordt tegelijkertijd met het ontwerp van dit bestemmingsplan vastgesteld en is opgenomen in bijlage 9. Uit deze aanmeldnotitie blijkt dat voor sommige aspecten sprake is van een verslechtering van de toekomstige situatie ten opzichte van de huidige situatie. Met maatregelen wordt echter gezorgd voor een aanvaardbaar woon- en leefklimaat. Er kan worden geconstateerd dat de nadelige effecten te reguleren zijn en dat een m.e.r.-beoordeling of het opstellen van een MER niet noodzakelijk en/of doelmatig is.

#### <span id="page-35-2"></span>**8.2 Bodemkwaliteit**

#### <span id="page-35-3"></span>**8.2.1 Kader**

#### *Wet bodembescherming*

De Wet bodembescherming (Wbb) voorziet in maatregelen indien sprake is van ernstige bodemverontreiniging. Het doel van de Wbb is in de eerste plaats het beschermen van de (landof water-) bodem zodat deze kan worden benut door mens, dier en plant, nu en in de toekomst. Via de Wbb heeft de Rijksoverheid de mogelijkheid algemene regels te stellen voor de uitvoering van werken, het transport van stoffen en het toevoegen van stoffen aan de bodem.

Ontwikkelingen kunnen pas plaatsvinden als de bodem, waarop deze ontwikkelingen gaan plaatsvinden, geschikt is of geschikt is gemaakt voor het beoogde doel. Bij nieuwbouwactiviteiten dient de bodemkwaliteit door middel van onderzoek in beeld te zijn gebracht. In het algemeen geldt dat nieuwe bestemmingen bij voorkeur op een schone bodem dienen te worden gerealiseerd.

## *Besluit bodemkwaliteit*

Het doel van het Besluit bodemkwaliteit (2008) is de bodem beter te beschermen en meer ruimte te bieden voor nieuwe bouwprojecten. Ook geeft het besluit gemeenten en provincies meer verantwoordelijkheid om de bodem te beheren. Het Bouwstoffenbesluit (Bsb) is opgenomen in het Besluit bodemkwaliteit.

#### *Relatie Wabo, Wbb en Woningwet (Ww)*

De inwerkingtreding van de Wabo (1 oktober 2010) heeft ook effect op de Wbb en de Woningwet (Ww): in de Wabo is aangegeven dat in de plaats van de aanhoudingsgrond (uit de Ww) een afstemmingsregeling wordt opgesteld waarbij de inwerkingtreding van de omgevingsvergunning wordt afgestemd op de acties ten aanzien van de bodemverontreiniging. Voorts geldt ten aanzien van de bodem dat de Woningwet gemeenten verplicht in hun bouwverordening voorschriften omtrent het tegengaan van bouwen op verontreinigde bodem op te nemen. Die voorschriften moeten in elk geval betrekking te hebben op het verrichten van onderzoek naar aard en mate van verontreiniging van de bodem, op de aard en omvang van dat onderzoek en op inrichting van het op te stellen onderzoeksrapport.

#### <span id="page-36-0"></span>**8.2.2 Onderzoek**

Door Hopman en Peters is een verkennend bodemonderzoek uitgevoerd. Dit onderzoek is te raadplegen in bijlage 4. Hieronder zijn de belangrijkste resultaten weergegeven.

Geconcludeerd moet worden, dat gezien het feit dat gehalten boven de achtergrondwaarden zijn aangetoond, de onderzoekshypothese 'verdachte locatie' aangenomen dient te worden.

De licht verhoogde gehalten aan zink en pcb in het bovengrondmonster zijn niet eenduidig te verklaren, maar zijn van dien aard dat deze geen verdere aandacht behoeven. De licht verhoogde gehalten aan barium en naftaleen in het grondwatermonster zijn niet eenduidig te verklaren, de concentraties zijn echter van dien aard dat deze geen verdere aandacht behoeven. Vanuit milieuhygiënisch oogpunt bestaan geen bezwaren tegen de voorgenomen bestemmingswijziging.

Wel wordt geadviseerd om aanvullend op deze locatie een verkennend asbestonderzoek uit te laten voeren. Dit onderzoek is eveneens uitgevoerd door Hopman en Peters en te raadplegen in bijlage 5.

Uit dit onderzoek blijkt dat zowel zintuiglijk als analytisch geen asbest op of in de bodem is aangetroffen. Op basis van de thans beschikbare gegevens wordt aanvullend onderzoek niet noodzakelijk geacht voor het reeds onderzochte en bemonsterde deelgebied.

Voor een volledig beeld van de milieuhygiënische situatie van het perceel ten aanzien van asbest is onvoldoende informatie verkregen. Dit is pas mogelijk na de sloop van de bestaande bebouwing omdat er rondom het bestaande gebouw een betonnen plaat ligt.

# <span id="page-37-0"></span>**8.2.3 Conclusie**

<span id="page-37-1"></span>Het aspect bodem vormt geen belemmering voor voorgenomen ontwikkeling.

#### **8.3 Akoestische aspecten**

#### <span id="page-37-2"></span>**8.3.1 Kader**

#### *Wegverkeerslawaai*

#### Onderzoekszone

Langs wegen bevindt zich overeenkomstig artikel 74 Wgh aan weerszijden een zone waarbinnen akoestisch onderzoek moet worden uitgevoerd. Voordat nieuwe woningen binnen deze zone kunnen worden geprojecteerd dient te worden onderzocht of aan de grenswaarden van de Wgh wordt voldaan. De zonebreedte is afhankelijk van het aantal rijstroken en van de aard van de omgeving (stedelijk of buitenstedelijk gebied).

De definities van stedelijk en buitenstedelijk gebied zijn opgenomen in artikel 1 Wgh. Deze definities luiden:

- stedelijk gebied: het gebied binnen de bebouwde kom (bepaald door komgrensborden) met uitzondering van het gebied binnen de zone van een autoweg of autosnelweg;
- buitenstedelijk gebied: het gebied buiten de bebouwde kom en het gebied binnen de bebouwde kom dat is gelegen binnen de zone van een autoweg of autosnelweg.

De nieuwe woningen worden gebouwd in de zone van de Rijksweg A15/A29. Voor deze wegen is de zone 600 meter (meer dan 4 rijstroken buitenstedelijk gebied). Voor de overige gezoneerde lokale wegen is sprake van een zone van 200 meter (meer met 1 of 2 rijstroken stedelijk gebied). Deze zone wordt gemeten vanaf de buitenste begrenzing van de buitenste rijstrook.

In dit onderzoek is, vanuit het oogpunt van een goede ruimtelijke ordening, eveneens het verkeer op de 30km-wegen betrokken. Dit betreft het verkeer op de Van den Broekveld, de Berlagedreef en de Voordijk.

#### *Normstelling*

De voorkeursgrenswaarde voor nieuwe woningen is vastgelegd in de Wgh. Indien de geluidbelasting hoger is dan de voorkeursgrenswaarde moeten er maatregelen worden getroffen om hieraan alsnog te kunnen voldoen. Blijkt dat niet mogelijk te zijn of op zwaarwegende bezwaren te stuiten van stedenbouwkundige, verkeerskundige, landschappelijke of financiële aard dan is het college van burgemeester en wethouders van de gemeente Barendrecht bevoegd tot het vaststellen van hogere waarden.

In tabel 1 is aangegeven wat de voorkeursgrenswaarde en de maximale ontheffingswaarde is voor nieuwe woningen.

| Situatie        | Voorkeursgrenswaarde | Maximale ontheffingswaarde |
|-----------------|----------------------|----------------------------|
|                 | [dB]                 | [dB]                       |
| Buitenstedelijk | 48                   | 53                         |
| Stedelijk       | 48                   | 63                         |

Tabel 1: Grenswaarden wegverkeerslawaai voor nieuwe woningen

*Reductie geluidbelastingen wegverkeerslawaai*

Op grond van de verwachting dat de geluidsproductie van motorvoertuigen in de toekomst afneemt, mogen de berekende geluidsbelastingen op de gevels worden gereduceerd. Vanaf 1 juli 2012 moet worden gerekend met het Reken- en meetvoorschrift geluid 2012 (RMG 2012). Op grond van artikel 110g Wgh mag een reductie van 5 dB worden toegepast op wegen met een rijsnelheid van minder dan 70 km/h.

Omdat de rijsnelheid op de route Sweelincklaan/Henry Dunantlaan en de Rijksweg A15/A29 hoger is dan 70 km/h mag een reductie worden toegepast die varieert van 2 tot 4 dB. Omdat voor beide routes de resultaten zonder reductie lager zijn dan 55 dB is in dit onderzoek voor deze wegen een reductie aangehouden van 2 dB.

Op de overige wegen in dit onderzoek is de wettelijk toegestane rijsnelheid lager dan 70 km/h en is in de berekening een reductie toegepast van 5 dB.

#### *Railverkeerslawaai*

Op grond van hoofdstuk VII 'Zones langs spoorwegen' Wgh en hoofdstuk 4 'Spoorwegen' van het Bgh is een akoestisch onderzoek uitgevoerd naar spoorweglawaai. Voor het plangebied is de spoorlijn ten noorden van de A15, de Betuweroute van belang.

#### Onderzoekszone

De breedte van de geluidzone langs spoorwegen is geregeld in artikel 1.3 van het Bgh en is gerelateerd aan het gebruik van de spoorweg. De zonebreedte langs de Betuweroute heeft ter hoogte van dit plan een breedte die 900 m bedraagt gemeten vanaf de buitenste spoorstaaf.

#### Normstelling

In afdeling 4.2 van het Besluit geluidhinder worden de grenswaarden vermeld met betrekking tot nieuwe situaties bij zones. In de hierna opgenomen tabel zijn deze waarden (voorkeursgrenswaarde en de maximaal toelaatbare hogere waarde) opgenomen.

| Geluidsgevoelig object   | Voorkeursgrenswaarde | Maximale ontheffing |  |
|--------------------------|----------------------|---------------------|--|
|                          | [dB]                 | [dB]                |  |
| Nieuw te bouwen woningen | 55                   | 68                  |  |

#### Tabel 2 : Grenswaarden voor nieuwe woningen in de zone van een bestaande spoorweg

#### *Gemeentelijk geluidbeleid*

Het geluidbeleid van de gemeente Barendrecht is vastgelegd in de 'Visie op het geluidbeleid gemeente Barendrecht' van november 2006. De gemeente Barendrecht heeft de ambitie om zo veel mogelijk het "stand-still" principe te hanteren voor de geluidsbelasting vanwege het weg-, het spoorwegverkeer en de industrie.

De beoordeling van het "stand-still" principe vindt plaats door een vergelijking van de huidige en toekomstige situatie. Uitgerekend is hoeveel gehinderden/ernstig gehinderden en slaapverstoorden er in de huidige situatie zijn en hoeveel in de plansituatie. Het onderzoeksgebied betreft de nieuwbouw inclusief de bestaande woningen waar de geluidsbelasting meer dan 1,5 dB toeneemt. Het aantal gehinderden/ernstig gehinderden en slaapverstoorden wordt beoordeeld op basis van de gecumuleerde geluidsbelasting exclusief de reductie ex artikel 110g Wgh met een forfaitaire bezetting van 2,2 bewoners per woning en de dosis-effectrelaties uit de Regeling geluid milieubeheer.

De vergelijking van de beide situaties geeft een toe- of afname van het aantal gehinderden/ernstig gehinderden en slaapgestoorden (absoluut aantal) in het onderzoeksgebied. Deze aantallen worden met het totaal aantal gehinderden/ernstig gehinderden en slaapgestoorden in Barendrecht (Geluidsbelastingkaart derde tranche) vergeleken. Uit deze vergelijking volgt een procentuele toe- of afname.

De gemeente maakt de afweging of er ruimte in Barendrecht is om dit project te realiseren. In deze afweging worden de percentages gehinderden in 2006 en in 2016 betrokken.

Daarnaast is in het Actieplan geluid van de gemeente Barendrecht een plandrempel voor wegverkeerslawaai opgenomen vanaf Lden 63 dB. Voor woningen met een geluidsbelasting die hoger is dan deze waarde worden maatregelen afgewogen die de geluidsbelasting reduceren. Het is daarom ongewenst om woningen te realiseren met een geluidsbelasting vanaf 63 dB. Deze geluidsbelasting betreft een cumulatieve geluidsbelasting van het verkeer op alle wegen samen zonder de toepassing van de correctie van 5 dB op grond van artikel 110g Wgh.

#### *Bouwbesluit*

In het Bouwbesluit 2012 zijn eisen gesteld ten aanzien van de karakteristieke geluidswering van de gevels van een nieuwe woning. De eis aan de karakteristieke geluidwering voor wegverkeer is de vastgestelde hogere waarde minus 33 dB. De karakteristieke geluidwering moet worden bepaald op basis van de cumulatieve geluidsbelasting van alle relevante wegen samen exclusief de reductie ex artikel 110g Wgh.

#### <span id="page-39-0"></span>**8.3.2 Onderzoek**

In het kader van voorgenomen ontwikkeling is door KuiperCompagnons een akoestisch onderzoek weg- en railverkeerslawaai uitgevoerd. De rapportage is te raadplegen in bijlage 6. Hieronder worden de belangrijkste resultaten uiteengezet.

De geluidsbelasting door de Rijksweg A15/A29 bedraagt maximaal 53 dB zodat de maximale hogere waarde van 63 dB niet wordt overschreden. Voor het verkeer op de Dudokdreef is de geluidsbelasting maximaal 51 dB, zodat de maximale hogere waarde van 63 dB ook niet wordt overschreden.

Uit de berekening op basis van het concept verkavelingsplan blijkt dat alle woningen een geluidsluwe tuin hebben en op de begane grond een geluidsluwe zijde.

Omdat de voorkeursgrenswaarde wordt overschreden is het vaststellen van een hogere waarde voor het verkeer Rijksweg A15/A29 en de Dudokdreef noodzakelijk. Het verdient aanbeveling voor alle acht woningen een hogere waarde van 53 dB voor de rijkswegen vast te stellen en 51 dB voor de Dudokdreef.

Uit het onderzoek blijkt dat de plandrempel uit het gemeentelijke geluidsbeleid niet wordt overschreden, zodat deze plandrempel geen belemmeringen oplevert voor de ontwikkeling in dit

plan. Door de toename van het aantal woningen in het plan is een toename van het aantal gehinderden en ernstig gehinderden berekend van 4 en 1.

Volgens het 'stand still'-principe van de gemeente Barendrecht mag er percentueel geen toename zijn van het aantal woningen in de door de gemeente opgestelde geluidsklassen. Uit de resultaten van het akoestisch onderzoek blijkt dat in absolute zin het aantal gehinderden toeneemt. Het gaat echter om een dusdanig klein aantal dat er percentueel gezien geen verschil zal optreden. Daarbij is het vanuit stedenbouwkundig en huisvestingsoogpunt gewenst om deze inbreidingslocatie nader in te vullen met woningbouw. Gezien de stedelijke omgeving en woningen in het direct omliggende gebied wordt het acceptabel geacht deze acht nieuwe woningen op deze locatie te realiseren. Hierdoor is er geen belemmering voor de realisatie van dit plan.

# <span id="page-40-0"></span>**8.3.3 Conclusie**

Uit het onderzoek is gebleken dat de voorkeursgrenswaarde wordt overschreden. In het kader van de ruimtelijke procedure moeten daarom hogere waarden worden vastgesteld. De eerste stap is dat een ontwerpbesluit hogere waarde gelijktijdig met het ontwerpbestemmingsplan ter inzage wordt gelegd. Het concept hogere waardenbesluit zoals opgesteld door de DCMR is opgenomen in bijlage 11.

# <span id="page-40-1"></span>**8.4 Luchtkwaliteit**

## <span id="page-40-2"></span>**8.4.1 Kader**

Het onderzoek naar luchtkwaliteit wordt uitgevoerd op grond van hoofdstuk 5, titel 5.2 'Luchtkwaliteitseisen' van de Wet milieubeheer. De titel 5.2 'Luchtkwaliteitseisen' is beter bekend als de Wet luchtkwaliteit.

De kern van de Wet luchtkwaliteit is het Nationaal Samenwerkingsprogramma Luchtkwaliteit (NSL). Het NSL is een bundeling maatregelen op regionaal, nationaal en internationaal niveau die de luchtkwaliteit verbeteren en waarin alle ruimtelijke ontwikkelingen/projecten zijn opgenomen die de luchtkwaliteit in belangrijke mate verslechteren.

Het doel van de NSL is om overal in Nederland te voldoen aan de Europese normen voor de luchtverontreinigende stoffen. Voor wegverkeer zijn stikstofdioxide (NO2), fijnstof (PM10) en zeer fijnstof (PM2,5) de belangrijkste stoffen. De in de Wet luchtkwaliteit gestelde norm voor NO2 en PM10 jaargemiddelde grenswaarde is voor beide stoffen 40 µg/m3 . Daarnaast mag de PM10 24 uurgemiddelde grenswaarde van 50 µg/m3 maximaal 35 keer per jaar worden overschreden. De jaargemiddelde grenswaarde voor zeer fijnstof (PM2,5) bedraagt 25 µg/m3 .

Met het van kracht worden van het NSL zijn de tijdstippen waarop moet worden voldaan aan de jaargemiddelde grenswaarden NO2 en PM10 aangepast. Voor PM10 is dat 11 juni 2011 en 1 januari 2015 voor NO2. De grenswaarde voor PM2,5 is vanaf 1 januari 2015 van toepassing.

Naast de introductie van het NSL is het begrip 'niet in betekenende mate bijdragen' (NIBM) een belangrijk onderdeel van de Wet luchtkwaliteit. Een project draagt NIBM bij aan de verslechtering van de luchtkwaliteit als de NO2 en PM10 jaargemiddelde concentraties niet meer toenemen dan 1,2 µg/m3 . In dat geval is de ontwikkeling als NIBM te beschouwen.

Een ruimtelijke ontwikkeling vindt volgens de Wet luchtkwaliteit doorgang als ten minste aan één van de volgende voorwaarden is voldaan:

- de ontwikkeling is opgenomen in het NSL;
- de ontwikkeling aangemerkt wordt als een NIBM-project;
- de gestelde grenswaarden in bijlage 2 van de Wet luchtkwaliteit niet worden overschreden;
- projectsaldering kan worden toegepast.

Voor zover de ruimtelijke ontwikkeling is opgenomen in het NSL of de ontwikkeling kan worden aangemerkt als NIBM-project is toetsing aan de grenswaarden van de Wet luchtkwaliteit niet nodig.

## <span id="page-41-0"></span>**8.4.2 Onderzoek**

Een project draagt niet in betekenende mate (NIBM) bij aan de verslechtering van de luchtkwaliteit als de NO2 en PM10 jaargemiddelde concentraties niet meer toenemen dan 1,2 µg/m3 . In dat geval is de ontwikkeling als NIBM te beschouwen. In de regeling NIBM is aangegeven dat een woningbouwlocatie met maximaal 1.500 woningen aan één ontsluitingsweg is aan te merken als een ontwikkeling die niet in betekende mate bijdraagt aan de verslechtering van de luchtkwaliteit. De ontwikkeling van 8 woningen in dit bestemmingsplan valt ook binnen de NIBM-regeling zodat onderzoek op grond van de Wet luchtkwaliteit niet noodzakelijk is.

#### *Goede ruimtelijke ordening (NSL-monitoringstool)*

In het kader van een goede ruimtelijke ordening zijn de jaargemiddelde concentraties NO2, PM10 en PM2,5 bepaald ter plaatse van het projectgebied. In de NSL-monitoringstool zijn langs de belangrijkste wegen de jaargemiddelde concentraties NO2, PM10 en PM2,5 bepaald. In de afbeelding 8.1 zijn de jaargemiddelde concentraties NO2, PM10 en PM2,5 langs de omliggende wegen weergegeven voor het peiljaar 2020. Dit zijn de rekenpunten die het dichtst bij het plangebied gelegen zijn.

*Afbeelding 8.1.: uitsnede NSL-monitoringstool (peiljaar 2020).*

Uit afbeelding 8.1 blijkt dat de jaargemiddelde concentraties NO2, PM10 en PM2,5 ter hoogte van het plangebied voor de voorgenoemde stoffen niet meer bedragen dan respectievelijk 25,7 μg/m3 , 20,4 μg/m3 en 12,3 μg/m3 . De jaargemiddelde grenswaarde van 40 μg/m3 (voor NO2 en PM10) en 25 μg/m3 (voor PM2,5) wordt dan ook niet overschreden. Daarnaast is de trend dat in de toekomst de emissies en de achtergrondconcentraties van deze stoffen zullen dalen, waardoor geen overschrijdingen van de grenswaarden zijn te verwachten.

# <span id="page-42-0"></span>**8.4.3 Conclusie**

<span id="page-42-1"></span>Het aspect luchtkwaliteit vormt geen belemmering voor voorgenomen ontwikkeling.

#### **8.5 Externe veiligheid**

#### <span id="page-42-2"></span>**8.5.1 Kader**

Externe veiligheid richt zich op het beheersen van activiteiten die een risico voor de omgeving kunnen opleveren. Bij de (her)inrichting van een gebied bepaalt de externe veiligheidssituatie mede de ruimtelijke (on)mogelijkheden.

In het kader van het Besluit ruimtelijke ordening (Bro) gelezen in samenhang met de regels omtrent externe veiligheid moet worden onderzocht of er sprake is van aanwezigheid van risicobronnen in de nabijheid van de locatie waarop het Wro besluit betrekking heeft en dienen het plaatsgebonden risico (PR) en het groepsrisico (GR), en de eventuele toename hiervan, berekend te worden.

#### *Plaatsgebonden risico*

Het PR is de kans per jaar dat een persoon op een bepaalde plaats overlijdt als rechtstreeks gevolg van een ongeval met gevaarlijke stoffen, indien hij onafgebroken en onbeschermd op die plaats zou verblijven. Het PR wordt weergegeven met risicocontouren rondom een inrichting of langs een vervoersas. De normstelling heeft de status van een grenswaarde die niet overschreden mag worden. Voor kwetsbare objecten wordt in zowel bestaande als nieuwe situaties het niveau van 10-6 per jaar als grenswaarde gehanteerd. Nieuwe beperkt kwetsbare objecten zijn alleen toegestaan onder een gewichtige motivering. Bestaande beperkt kwetsbare objecten zijn toegestaan binnen de PR 10-6 contour.

#### *Groepsrisico*

Het GR kan worden beschouwd als de maat van maatschappelijke ontwrichting in geval van een calamiteit (en drukt dus de kans per jaar uit dat een groep mensen van minimaal 10 personen overlijdt als rechtstreeks gevolg van een calamiteit). De normstelling heeft de status van een oriënterende waarde. Deze waarde is geen vastgestelde wettelijke norm. Voor het bevoegd gezag geldt met betrekking tot het GR wel een verantwoordingsverplichting.

#### *Verantwoording groepsrisico*

Binnen het invloedsgebied geldt dat voor ieder ruimtelijk plan groepsrisicoverantwoording verplicht is. Een verantwoording is een kwalitatieve beschrijving over de waarde van het groepsrisico, maatregelen, zelfredzaamheid en bestrijdbaarheid. Het advies van de veiligheidsregio speelt hierbij een belangrijke rol. Bij complexe projecten ligt doorgaans een proces van overleg met veiligheidsdeskundigen ten grondslag.

#### *Regelgeving risicovolle inrichtingen*

Het Besluit externe veiligheid inrichtingen (Bevi) uit 2004 legt veiligheidsnormen op aan overheden die besluiten nemen over bedrijven die een risico vormen voor personen buiten het

bedrijfsterrein. Het gaat daarbij om bijvoorbeeld chemische fabrieken, LPG-tankstations en spoorwegemplacementen waar goederentreinen met gevaarlijke stoffen rangeren. Deze bedrijven verrichten soms risicovolle activiteiten dichtbij (beperkt) kwetsbare objecten waaronder woningen, ziekenhuizen, scholen, winkels, horecagelegenheden en sporthallen. Hierdoor ontstaan risico's voor mensen die in de buurt ervan wonen of werken.

Het besluit verplicht gemeenten en provincies bij het verlenen van milieuvergunningen en het maken van bestemmingsplannen met externe veiligheid rekening te houden. Dit betekent bijvoorbeeld dat woningen op een bepaalde afstand moeten staan van een bedrijf dat werkt met gevaarlijke stoffen.

#### *Regelgeving transport van gevaarlijke stoffen via buisleidingen*

Het Besluit externe veiligheid buisleidingen (Bevb) regelt onder andere welke veiligheidsafstanden moeten worden aangehouden rond buisleidingen met gevaarlijke stoffen. De normstelling is in lijn met het Besluit externe veiligheid inrichtingen (Bevi). Daarmee zijn nieuwe kwetsbare objecten binnen de PR 10-6 contour niet toegestaan. Ook is vastgesteld dat wanneer binnen het invloedsgebied van een buisleiding een ruimtelijk besluit wordt genomen, de verantwoordingsplicht van toepassing is.

Het Bevb gaat uit van een belemmerde strook van 4 of 5 meter, afhankelijk van de werkdruk en stof. Voor deze strook geldt een bouwverbod en een omgevingsvergunning voor het uitvoeren van werken, geen bouwwerken zijnde, of van werkzaamheden.

Net als bij het Bevi worden de risicoafstanden en rekenmethodiek die volgen uit het Bevb opgenomen in een regeling, de Regeling externe veiligheid buisleidingen (Revb).

#### *Regelgeving transport van gevaarlijke stoffen over wegen, water en spoor*

Het Besluit externe veiligheid transportroutes (Bevt) hanteert een vaste afstand van 200 meter, gemeten vanaf de buitenrand van de transportroute, voor het verantwoordingsgebied. Binnen dit gebied dient de hoogte van het GR inzichtelijk te worden gemaakt. Het invloedsgebied is afhankelijk van de afstand van de 1% letaliteitsgrens van de verschillende stoffen over de transportroute. Voor de meest bepalende stofcategorie GF3 (zoals LPG) is dat 355 meter, gemeten vanaf de as van de transportroute. Binnen het invloedsgebied dient een motivering te worden opgesteld over de zelfredzaamheid en bestrijdbaarheid.

Ten aanzien van de verantwoordingsplicht groepsrisico wordt, net als in het Bevb, onderscheid gemaakt tussen een volledige verantwoording en een beperkte verantwoording van het groepsrisico.

Een volledige verantwoording kan bovendien achterwege blijven indien kan worden aangetoond dat:

- a. het groepsrisico, niet hoger is dan 0,1 maal de oriëntatiewaarde voor het groepsrisico, of;
- b. het groepsrisico, gelet op de redelijkerwijs te verwachten verandering van de dichtheid van personen, met niet meer dan 10% toeneemt en;
- c. de oriëntatiewaarde, gelet op de dichtheid van personen, niet wordt overschreden.
- d. Indien sprake is van een volledige verantwoording dienen maatregelen ter beperking van het GR, alternatieve ruimtelijke ontwikkelingen met een lager GR en mogelijkheden en

voorgenomen maatregelen ter beperking van de omvang van een calamiteit te worden overwogen. Een beperkte verantwoording houdt wel rekening met de effecten van een calamiteit en vindt alleen plaats als het plangebied binnen het invloedsgebied (effectgebied) van transportassen is gelegen.

In het Bevt zijn tevens plasbrandaandachtsgebieden (PAG) benoemd voor transportroutes. Een PAG is een zone, waarbinnen een aanvullende verantwoording noodzakelijk is met betrekking tot het al dan niet nemen maatregelen om de effecten van een plasbrand te beperken en de zelfredzaamheid van personen. Voor transportroutes over de weg bedraagt het PAG 30 meter, gemeten vanuit de rand van de transportroute.

# <span id="page-44-0"></span>**8.5.2 Onderzoek**

In het kader van voorgenomen ontwikkeling is door KuiperCompagnons een onderzoek uitgevoerd naar het aspect externe veiligheid. Het volledige onderzoek is te raadplegen in bijlage 8; hierna worden de belangrijkste conclusies weergegeven. In dit onderzoek is nog uitgegaan van negen woningen. Het bouwplan is bijgesteld en er komen acht woningen waardoor het aantal aanwezigen lager zal zijn – en dus gunstiger – dan in de rapportage is aangenomen.

Uit dit onderzoek blijkt dat voor beide aardgastransportleidingen het groepsrisico in de huidige en de plansituatie dezelfde waarde kent. Er treedt geen verandering op als gevolg van het bouwplan. De reden hiervoor is dat het bouwplan zich op een relatief grote afstand van de leiding bevindt en het gaat om een kleine ontwikkeling. Tevens is de maatgevende kilometer niet ter hoogte van het bouwplan gelegen.

# <span id="page-44-1"></span>**8.5.3 Conclusie**

<span id="page-44-2"></span>Het aspect externe veiligheid vormt geen belemmering voor voorgenomen ontwikkeling.

# **8.6 Bedrijven en milieuzonering**

#### <span id="page-44-3"></span>**8.6.1 Kader**

Voor het behoud en de verbetering van de kwaliteit van de woon- en leefomgeving is een juiste afstemming tussen de aanwezige functies en wonen noodzakelijk. Daarbij kan gebruik worden gemaakt van een milieuzonering die uitgaat van richtinggevende afstanden tussen hinderlijke functies (in de vorm van gevaar, geluid, geur, stof) en gevoelige functies. In de brochure 'Bedrijven en Milieuzonering' van de Vereniging van Nederlandse Gemeenten (VNG) (versie 2009) zijn deze richtafstanden opgenomen. Van deze richtafstanden kan gemotiveerd worden afgeweken.

# **8.6.2 Analyse omgeving**

Bij een ruimtelijke procedure dient voor nieuwe situaties rekening te worden gehouden met de richtafstanden van de VNG-handreiking 'Bedrijven en Milieuzonering'. Deze VNG-richtafstanden hebben betrekking op de aspecten geur, stof, geluid en gevaar.

In de VNG-publicatie wordt onderscheid gemaakt tussen de omgevingstypen "rustige woonwijk/ rustig buitengebied" en "gemengd gebied". In het geval van het omgevingstype "gemengd gebied" mag de richtafstand met één afstandsstap worden verkleind.

#### *Omgevingstype van het plangebied*

In de omgeving van het plangebied zijn, naast woningen, verschillende bedrijven/inrichtingen aanwezig en/of bestemd in het vigerende bestemmingsplan. Omdat wonen de meest voorkomende functie in de omgeving is, wordt de situatie beschouwd als 'rustige woonwijk' (worst case).

Ten noorden van het plangebied ligt de bestemming 'Bedrijventerrein' waar op basis van de Staat van bedrijfsactiviteiten maximaal categorie 3 is toegestaan. Uit raadpleging van de Staat van bedrijfsactiviteiten blijkt dat de richtafstand bij een dergelijke milieucategorie 100 meter bedraagt. De feitelijke afstand van het plangebied tot de rand van deze bestemming bedraagt circa 125 meter en wordt daarmee gerespecteerd. Tevens zijn tussen deze bestemming en het plangebied reeds bestaande woningen gelegen. Het noordelijk gelegen bedrijventerrein zorgt hiermee niet voor belemmeringen.

Op diverse plaatsen rondom het plangebied is de bestemming 'Bedrijf' gelegen. Binnen deze bestemming zijn inrichtingen met maximaal milieucategorie 2 toegestaan. Een dergelijke milieucategorie kent een richtafstand van 30 meter. De feitelijke afstand tot de verschillende bestemmingen 'Bedrijf' en het plangebied is minstens 155 meter. Ook tussen deze bestemmingen en het plangebied zijn reeds bestaande woningen gelegen. De bestemmingen 'Bedrijf' zorgen niet voor belemmeringen.

Ten oosten van het plangebied is ten slotte nog de bestemming 'Maatschappelijk – Religie' gelegen waarbinnen een kerk aanwezig is. De richtafstand voor een dergelijke inrichting bedraagt 30 meter. De feitelijke afstand van de rand van de bestemming tot het plangebied is circa 142 meter en wordt daarmee gerespecteerd. Ook tussen deze bestemming en het plangebied zijn reeds bestaande woningen gelegen. De bestemming 'Maatschappelijk – Religie' zorgt niet voor belemmeringen.

#### **8.6.3. Conclusies**

Het aspect 'bedrijven en milieuzonering' zorgt niet voor belemmeringen.

# <span id="page-46-0"></span>**9 Uitvoerbaarheid**

# <span id="page-46-1"></span>**9.1 Economische uitvoerbaarheid**

## *Exploitatieverplichting*

Bij de voorbereiding van een bestemmingsplan dient op grond van artikel 3.1.6 van het Besluit ruimtelijke ordening (Bro) in de plantoelichting minimaal inzicht te worden gegeven in de economische uitvoerbaarheid van het plan. Tevens is met de inwerkingtreding van de Wet ruimtelijke ordening de verplichting ontstaan om, indien sprake is van ontwikkelingen waarbij een bouwplan als bedoeld in artikel 6.2.1 Bro wordt mogelijk gemaakt en waarvoor de gemeente redelijkerwijs kosten moet maken, bijvoorbeeld voor de aanleg van voorzieningen van openbaar nut, en de plankosten, deze kosten moeten worden verhaald op de initiatiefnemer c.q. ontwikkelaar. Een en ander dient te worden vastgelegd in privaatrechtelijke overeenkomsten met iedere grondeigenaar. Als er met een grondeigenaar geen overeenkomst is gesloten en het kostenverhaal niet anderszins is verzekerd, dient een exploitatieplan te worden opgesteld welke tegelijkertijd met het bestemmingsplan moet worden vastgesteld. (artikel 6.12 Wro).

Gelet op het voorgaande wordt in het kader van de voorgenomen ontwikkeling een privaatrechtelijke overeenkomst gesloten tussen de gemeente en de initiatiefnemer. Het kostenverhaal is daarmee anderszins verzekerd. Daarmee wordt het voorliggende initiatief financieel uitvoerbaar geacht. Het opstellen van een exploitatieplan is niet noodzakelijk.

#### <span id="page-46-2"></span>**9.2 Maatschappelijke uitvoerbaarheid**

Met de ontwikkeling van de binnenstedelijke locatie tot woongebied krijgt het gebied een moderne uitstraling en wordt de oude semi-agrarische functie 'opgeruimd'. Verondersteld wordt dat voor deze transformatie voldoende draagvlak bestaat, temeer gezien het feit dat uit de milieuonderzoeken blijkt dat geen onevenredig negatieve effecten naar de omgeving zullen optreden.

Het voorontwerpbestemmingsplan is toegezonden aan verschillende betrokken instanties, zoals het waterschap en de Veiligheidsregio Rotterdam-Rijnmond. De opmerkingen van deze instanties zijn indien van toepassing verwerkt in het ontwerpbestemmingsplan. De vooroverlegreacties zijn samengevat in paragraaf 11.1.

In het kader van de raadpleging van belanghebbenden en omwonenden is een buurtbijeenkomst gehouden. Dit heeft geleid tot enkele aanpassingen in de verbeelding, met betrekking tot de ontsluiting (via de Dudokdreef), dempen van de watergang en verschuiving van enkele woningen in de verkaveling (richting de Dudokdreef).

#### <span id="page-46-3"></span>**9.3 Handhavingsaspecten**

#### *Inleidend*

Het bestemmingsplan is bindend voor zowel de overheid als de burger. De primaire verantwoordelijkheid voor controle en handhaving ligt bij de gemeente. Handhaving kan worden omschreven als elke handeling die erop gericht is de naleving van regelgeving te bevorderen of

een overtreding te beëindigen. Het doel van handhaving is om de duurzame bescherming van mens en omgeving te waarborgen. Binnen het kader van het bestemmingsplan heeft regelgeving met name betrekking op de Wet ruimtelijke ordening en de Woningwet. Bij overtreding van deze regelgeving moet gedacht worden aan bouwen zonder omgevingsvergunning voor het bouwen, bouwen in afwijking van een verleende vergunning, het handelen zonder of in afwijking van een noodzakelijke vergunning voor het uitvoeren van werken, geen bouwwerken zijnde, en voor werkzaamheden (de vroegere aanlegvergunning) en het gebruik van gronden en opstallen in strijd met de gebruiksregels van het bestemmingsplan of een afwijking.

Er zijn twee vormen handhaving te onderscheiden: preventieve en repressieve handhaving.

*Preventieve handhaving* bestaat uit actief toezicht door of namens de gemeente door bijvoorbeeld regelmatige controles op de uitvoering van vergunningen en regelmatige gebiedscontroles. Vervolgens worden in het kader van preventieve handhaving duidelijke en maatschappelijk geaccepteerde regels opgesteld en aandacht besteed aan communicatie en voorlichting.

*Repressieve handhaving* bestaat uit de aanwending van publiekrechtelijke middelen bij geconstateerde overtredingen, zoals het opleggen van een dwangsom of het uitoefenen van bestuursdwang. Daarnaast is het mogelijk strafrechtelijke middelen toe te passen en privaatrechtelijk actie te ondernemen bij inbreuk op het eigendomsrecht van de gemeente. Repressieve handhaving heeft als primaire doel een einde te maken aan een specifieke overtreding van de Wro of de Woningwet.

De handhaafbaarheid van een bestemmingsplan is met name afhankelijk van het draagvlak van de regels onder de burgers en van de duidelijkheid van de regels.

#### *Vertaling naar bestemmingsregeling*

De verbeelding, de regels en de toelichting zijn zodanig op elkaar afgestemd dat interpretatieproblemen en problemen met betrekking tot de uitvoering zo veel mogelijk worden voorkomen.

# <span id="page-48-0"></span>**10 Juridische plantoelichting**

In dit hoofdstuk wordt een toelichting gegeven op de opgestelde regels en de verbeelding. In tegenstelling tot de toelichting, zijn de regels en de verbeelding de juridisch bindende onderdelen van het bestemmingsplan.

# <span id="page-48-1"></span>**10.1 Planmethodiek**

Voorliggend bestemmingsplan is ontwikkelgericht van aard en heeft als doel de voorgenomen transformatie naar een woongebied mogelijk te maken. Dit bestemmingsplan vervangt het geldende bestemmingsplan voor het plangebied.

# *Bestemmingsregeling*

Bij de opzet van dit bestemmingsplan is zo veel mogelijk aangesloten bij het vigerende bestemmingsplan met bijbehorende systematiek. De bestemming 'Wonen' is echter globaler en flexibeler van aard om op deze manier kleine wijzigingen in de verkaveling op te kunnen vangen binnen dit bestemmingsplan.

## <span id="page-48-2"></span>**10.2 Regels**

De regels bestaan uit vier hoofdstukken:

- Inleidende regels (hoofdstuk 1);
- Bestemmingsregels (hoofdstuk 2);
- Algemene regels (hoofdstuk 3);
- Overgangs- en slotregels (hoofdstuk 4).

De regels worden opgesteld conform de SVBP 2012.

Hierna wordt een korte toelichting gegeven op de in het plan voorkomende bestemmingen.

# *Hoofdstuk 1 Inleidende regels*

In dit hoofdstuk is een aantal begrippen verklaard dat wordt gebruikt in de regels. Dit voorkomt dat er bij de uitvoering van het plan onduidelijkheden ontstaan over de uitleg van bepaalde regelingen. Daarnaast is het artikel "Wijze van meten" opgenomen waarin bepaald is hoe de voorgeschreven maatvoering in het plan gemeten moet worden.

#### *Hoofdstuk 2 Bestemmingsregels*

In dit hoofdstuk zijn de in het plan voorkomende bestemmingen geregeld. In ieder artikel is per bestemming bepaald welk gebruik van de gronden is toegestaan en welke bouwregels er gelden. Tevens zijn, waar mogelijk, flexibiliteitsbepalingen opgenomen.

In het bestemmingsplan zijn de volgende bestemmingen opgenomen:

#### *'Groen'*

De voor 'Groen' aangewezen gronden zijn bestemd voor groenvoorzieningen, bermen, beplanting, parken en plantsoenen. Binnen deze bestemming zijn de bouwmogelijkheden beperkt. Deze bestemming is opgenomen in een strook rondom het plangebied, ter afscheiding richting de omliggende percelen aan het Van den Broekveld (west- en noordzijde) en de

Dudokdreef (oostzijde). Tevens is op de verbeelding de aanduiding 'specifieke vorm van groen – groenstrook' opgenomen, waaraan een aanleg- en instandhoudingsverplichting is gekoppeld.

#### *'Tuin'*

De voor 'Tuin' aangewezen gronden zijn bestemd voor tuinen. Het gaat hier om de voortuinen van woningen. Deze bestemming is gekozen om te voorkomen dat in de voortuinen wordt gebouwd. Daarnaast is een tuinbestemming opgenomen aan de west- en noordrand van het plangebied, ter plaatse van de huidige watergang. Na demping van deze watergang worden deze gronden bij de tuinen van de omliggende percelen getrokken.

## *'Verkeer – Verblijfsgebied'*

De voor 'Verkeer – Verblijfsgebied' aangewezen gronden zijn bestemd voor verkeersvoorzieningen gericht op verblijf, zoals woonerven, wijkontsluitingswegen (30 km/u) en pleinen, parkeervoorzieningen en voet- en fietspaden. Tevens zijn daaraan ondergeschikte bijbehorende voorzieningen mogelijk. Deze bestemming is opgenomen voor de te realiseren erftoegangsweg richting de nieuwe woningen. Ook worden binnen deze bestemming openbare parkeerplaatsen gerealiseerd. De aanleg en instandhouding hiervan is geborgd in de bestemmingsregels.

#### *'Wonen'*

De voor 'Wonen' aangewezen gronden zijn bestemd voor woningen. Binnen deze bestemming is, waar mogelijk, flexibiliteit geboden. Er zijn twee bouwvlakken opgenomen, waarbinnen de woningen geplaatst mogen worden. Daarbij is wel bepaald dat de afstand van hoofdgebouwen tot de zijdelingse perceelsgrens minimaal 3 meter moet bedragen. In de bestemming is een gevellijn opgenomen waarin minimaal 50% van de voorzijde van het hoofdgebouw moet worden gebouwd. Daarnaast is verankerd dat binnen deze bestemmingen maximaal 8 woningen mogen worden gebouwd als vrijstaande dan wel twee-aaneen gebouwde woning.

#### *'Waarde - Archeologie 3'*

De bestemming 'Waarde – Archeologie 3' is opgenomen ter bescherming van de archeologische resten.

#### *Hoofdstuk 3 Algemene regels*

In deze paragraaf worden, in aanvulling op de bestemmingsbepalingen, aanvullende regels gesteld.

#### *Anti-dubbeltelregel*

In deze regel is vastgelegd dat grond die in aanmerking moest worden genomen bij het verlenen van een omgevingsvergunning, waarvan de uitvoering heeft plaatsgevonden of alsnog kan plaatsvinden, bij de beoordeling van een andere aanvraag om omgevingsvergunning niet opnieuw in beschouwing mag worden genomen.

#### *Algemene bouwregels*

In de algemene bouwregels zijn een aantal algemeen geldende regels opgenomen voor de activiteit bouwen, vooral met betrekking tot de maatvoering van bouwwerken.

*Algemene gebruiksregels*

In de algemene gebruiksregels is een algemeen verbod op strijdig gebruik opgenomen, en wordt genoemd wat in ieder geval als strijdig gebruik wordt beschouwd. Daarnaast is hier geregeld dat onder strijdig gebruik wordt verstaan het gebruik van gronden waarbij niet wordt voorzien in de aanleg en instandhouding van voldoende parkeergelegenheid, overeenkomstig de geldende gemeentelijke nota parkeernormen. Hiertoe is tevens een voorwaardelijke verplichting gekoppeld aan een omgevingsvergunning voor het bouwen of het uitbreiden of wijzigen van gebruik. Ook is er een voorwaardelijke verplichting opgenomen met betrekking tot ecologie. Het gebruik van de gronden conform de bestemmingen uit het bestemmingsplan is slechts toegestaan wanneer wordt voldaan aan de hierin gestelde voorwaarden.

#### *Algemene afwijkingsregels*

Dit artikel is een aanvulling op de afwijkingsregels uit de bestemmingen. In het artikel is een aantal algemene afwijkingen opgenomen, dat middels een omgevingsvergunning kan worden verleend. Het betreft een standaardregeling die het mogelijk maakt om bij de uitvoering van bouwplannen beperkte afwijkingen van het plan bij een omgevingsvergunning mogelijk te maken. Het gaat bijvoorbeeld om een geringe overschrijding van de toegestane bouwhoogte of het mogelijk maken van de bouw van schakelkastjes (nutsgebouwtjes) in het openbare gebied. In aanvulling daarop is voor voorliggend plan een binnenplanse afwijkingsbevoegdheid opgenomen voor het toestaan van een kleinere afstand van hoofdgebouwen tot de zijdelingse perceelsgrens.

#### *Algemene wijzigingsregels*

In de algemene wijzigingsregels zijn een aantal kleine wijzigingen ten aanzien van plaats, ligging en/of afmetingen van de bestemmingsgrenzen benoemd die onder voorwaarden kunnen worden doorgevoerd.

#### *Hoofdstuk 4 Overgangs- en slotregels*

In het overgangsrecht is een regeling opgenomen voor bebouwing en gebruik dat al bestond bij het opstellen van het plan, maar dat strijdig is met de opgenomen regeling. Onder bepaalde voorwaarden mag deze strijdige bebouwing en/of strijdig gebruik worden voortgezet of gewijzigd. In de slotregel is de officiële naam van het plan bepaald. Onder deze naam kan het bestemmingsplan worden aangehaald.

#### <span id="page-50-0"></span>**10.3 Geometrische plaatsbepaling**

Voor het verbeelden van de geometrisch bepaalde bestemmingen is een BGT-ondergrond gebruikt. Dit bestand is opgebouwd in coördinaten in het stelsel van de Rijksdriehoeksmeting, of kortweg Rijksdriehoekscoördinaten (ook wel: RD-coördinaten). Dit zijn de coördinaten die in Nederland worden gebruikt als grondslag voor onder meer geografische aanduidingen, waarbij de exacte locatie van een gebied wordt vastgelegd. In het plan is met behulp van lijnen, coderingen en arceringen aan gronden (en in dit geval ook wateren) een bepaalde bestemming toegekend. Binnen een bestemmingsvlak zijn met aanduidingen nadere regels aangegeven. Op een afdruk van de geometrische plaatsbepaling, de verbeelding, zijn alle bestemmingen en aanduidingen naast elkaar zichtbaar.

# <span id="page-51-0"></span>**11 Procedure**

## <span id="page-51-1"></span>**11.1 Voorbereidingsfase**

#### *Overleg*

Conform artikel 3.1.1. van het Bro dienen burgemeester en wethouders bij de voorbereiding van een bestemmingsplan overleg te plegen met de besturen van betrokken gemeenten en waterschappen en met de rijks- en provinciale diensten die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn.

In dit kader is het concept-ontwerpbestemmingsplan toegezonden aan de volgende instanties:

- Provincie Zuid-Holland;
- Waterschap Hollandse Delta;
- DCMR Milieudienst Rijnmond;
- Veiligheidsregio Rotterdam-Rijnmond;
- N.V. Nederlandse Gasunie.

Van de hierboven genoemde instanties zijn twee overlegreacties ontvangen. Na invulling van het E-formulier bleek het plan niet te hoeven worden toegezonden aan de provincie Zuid-Holland, omdat er geen strijdigheid is met provinciaal beleid. De Nederlandse Gasunie had geen inhoudelijke opmerkingen.

#### *Waterschap Hollandse Delta:*

Het waterschap adviseerde om het bestaande oppervlaktewaterlichaam niet te verbreden ten behoeve van de benodigde watercompensatie, zoals aanvankelijk was beoogd, maar juist te dempen. Dit om overlast van stank en ongedierte in de toekomst te vermijden. Ook de uitvoering van onderhoud was problematisch doordat de percelen direct grenzen aan het oppervlaktewaterlichaam. In lijn met dit advies is de bouwtekening aangepast en wordt de watergang gedempt. Hierop zijn de verbeelding en regels van dit bestemmingsplan aangepast. De waterbestemming is op de verbeelding vervangen door een tuinbestemming.

In navolging hierop heeft nadere afstemming plaatsgevonden tussen het waterschap en de ontwikkelaar. Daarbij heeft het waterschap aangegeven akkoord te zijn met de voorgestelde locaties voor watercompensatie elders binnen het peilgebied (zie bijlage 10).

#### *DCMR Milieudienst Rijnmond:*

De DCMR heeft aangegeven dat de aspecten 'luchtkwaliteit' en 'bedrijven en milieuzonering' voldoende in beeld waren gebracht, en voor de 'akoestische aspecten' een aanvulling nodig was. Uit het akoestisch onderzoek is gebleken dat hogere waarden voor wegverkeerslawaai benodigd zijn. Naar aanleiding daarvan heeft de DCMR een tekstvoorstel voor onderbouwing van het aantal gehinderden aangeleverd, en een concept hogere waardenbesluit (zie bijlage 11).

#### *Veiligheidsregio Rotterdam-Rijnmond:*

De veiligheidsregio gaf voor het plan het advies om zorg te dragen voor:

45

- toereikende bereikbaarheid en bluswatervoorzieningen zodat hulpdiensten bij een incident adequaat kunnen optreden;
- goede voorlichting en instructie over hoe te handelen tijdens een calamiteit.

In reactie op de toegezonden definitieve variant van de verkaveling heeft de VRR aangegeven akkoord te zijn met het bouwplan (zie bijlage 12).

# <span id="page-52-0"></span>**11.2 Ontwerpfase**

Na afronding van de voorontwerpfase is de formele bestemmingsplanprocedure gestart. De aanpassingen volgend uit de vooroverlegreacties zijn verwerkt in het ontwerpbestemmingsplan, evenals enkele ambtshalve wijzigingen.

Op de voorbereiding van een bestemmingsplan is artikel 3.8 Wro (gelezen in samenhang met afdeling 3.4 van de Algemene wet bestuursrecht) van toepassing. De kennisgeving van het ontwerpbesluit tot vaststelling van het bestemmingsplan moet in de Staatscourant worden geplaatst en dient - met de inwerkingtreding van de Wet ruimtelijke ordening - ook via elektronische weg te geschieden. Tevens dient de kennisgeving te worden toegezonden aan die diensten van Rijk en provincie die belast zijn met de behartiging van belangen die in het plan in het geding zijn, aan het waterschap en aan belanghebbende gemeenten.

Het ontwerpbestemmingsplan heeft van vrijdag 22 januari 2021 tot en met donderdag 4 maart 2021 gedurende zes weken ter inzage gelegen. Binnen deze termijn is een ieder in de gelegenheid gesteld schriftelijk en/of mondeling een zienswijze op het plan in te dienen. Ook zijn de stukken met de kennisgeving aan de eerder genoemde diensten en instanties toegezonden (artikel 3:13 Awb) en is er aangegeven waar de (digitale) stukken te vinden zijn (elektronische kennisgeving).

Op het plan zijn in totaal 2 zienswijzen binnengekomen. Deze zijn samengevat en van een beantwoording voorzien in de Nota van beantwoording zienswijzen, die als bijlage 13 bij deze toelichting is gevoegd. De zienswijzen hebben geen aanleiding gegeven tot aanpassingen in het bestemmingsplan.

#### <span id="page-52-1"></span>**11.3 Vaststellingsfase**

Binnen twaalf weken na de termijn van terinzagelegging moet de gemeenteraad beslissen omtrent de vaststelling van het bestemmingsplan.

Tegen het besluit tot vaststelling staat, voor belanghebbenden, direct beroep open bij de Afdeling bestuursrechtspraak van de Raad van State. Direct na de beroepstermijn treedt, indien tijdens de beroepstermijn geen verzoek om voorlopige voorziening is ingediend, het plan in werking waarna tot vergunningverlening kan worden overgegaan.