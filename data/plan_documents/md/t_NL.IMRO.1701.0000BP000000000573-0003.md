**April 2018 Vastgesteld**

# **BESTEMMINGSPLAN**

# **"DWINGELOO"**

Plannaam: "Dwingeloo" IMRO-nummer: NL.IMRO.1701.0000BP000000000573-0003 Plantype: Bestemmingsplan Status: Vastgesteld

**BJZ.nu**

**2**

- 
- 
- Bestemmingsplannen

# **TOELICHTING**

| HOOFDSTUK 1 |                         | INLEIDING<br>                      | 5      |
|-------------|-------------------------|------------------------------------|--------|
| 1.1         |                         | AANLEIDING 5                       |        |
| 1.2         |                         | SITUERING VAN HET PLANGEBIED 5     |        |
| 1.3         |                         | PLANOLOGISCHE REGIEM6              |        |
| 1.4         |                         | DE BIJ HET PLAN BEHORENDE STUKKEN6 |        |
| 1.5         |                         | LEESWIJZER 6                       |        |
|             | HOOFDSTUK 2             | BESCHRIJVING VAN HET PLANGEBIED    | 7      |
| 2.1         |                         | HISTORIE VAN DWINGELOO 7           |        |
| 2.2         | RUIMTELIJKE STRUCTUUR 8 |                                    |        |
| 2.3         |                         | FUNCTIONELE STRUCTUUR 9            |        |
|             | HOOFDSTUK 3             | BELEIDSKADER<br>                   | 15     |
| 3.1         |                         | RIJKSBELEID 15                     |        |
| 3.2         |                         | PROVINCIAAL BELEID 18              |        |
| 3.3.        |                         | GEMEENTELIJK BELEID19              |        |
|             | HOOFDSTUK 4             | MILIEU-<br>EN OMGEVINGSASPECTEN    | 25     |
| 4.1         |                         | GELUID (WET GELUIDHINDER)25        |        |
| 4.2         |                         | BODEMKWALITEIT26                   |        |
| 4.3         |                         | LUCHTKWALITEIT 26                  |        |
| 4.4         |                         | EXTERNE VEILIGHEID27               |        |
| 4.5         |                         | MILIEUZONERING 29                  |        |
| 4.6         |                         | GEUR 32                            |        |
| 4.7         |                         | ECOLOGIE33                         |        |
| 4.8         |                         | ARCHEOLOGIE & CULTUURHISTORIE 36   |        |
| 4.9         |                         | WATER39                            |        |
| 4.10        |                         | BESLUIT MILIEUEFFECTRAPPORTAGE 41  |        |
| 4.11        |                         | KLIMAAT EN DUURZAAMHEID43          |        |
|             | HOOFDSTUK 6             | TOELICHTING OP DE REGELS           | <br>45 |
| 6.1         |                         | INLEIDING45                        |        |
| 6.2         |                         | OPZET VAN DE REGELS 45             |        |
| 6.3         |                         | VERANTWOORDING VAN DE REGELS47     |        |
|             | HOOFDSTUK 7             | ECONOMISCHE UITVOERBAARHEID        | <br>53 |
|             | HOOFDSTUK 8             | VOOROVERLEG EN INSPRAAK            | <br>54 |
| 8.1         |                         | VOOROVERLEG54                      |        |
| 8.2         |                         | INSPRAAK54                         |        |
|             |                         |                                    |        |

# <span id="page-4-1"></span><span id="page-4-0"></span>**HOOFDSTUK 1 INLEIDING**

# **1.1 Aanleiding**

Voorliggend bestemmingsplan betreft het nieuwe, geactualiseerde bestemmingsplan voor de gehele bebouwde kom van Dwingeloo. De geldende bestemmingsplannen voor de kern Dwingeloo zijn op onderdelen verouderd en dient te worden herzien om hiermee invulling te geven aan de actualisatieverplichting vanuit de Wet ruimtelijke ordening (Wro). De Wro bepaalt dat bestemmingsplannen binnen een periode van tien jaar, gerekend vanaf de datum van vaststelling van het bestemmingsplan, opnieuw moeten worden vastgesteld door de gemeenteraad. Middels dit bestemmingsplan wordt invulling gegeven aan deze actualisatieverplichting voor de kern Dwingeloo. Hierbij worden de geldende plannen vervangen door één actueel en digitaal vormgegeven bestemmingsplan voor de bebouwde kom van Dwingeloo.

Dit bestemmingsplan heeft een conserverend karakter. Dit betekent dat het bestemmingsplan is gericht op het 'conserveren' of 'beheren' van de bestaande (planologische) situatie in het plangebied. In dit plan zullen dan ook geen nieuwe ontwikkelingen mogelijk worden gemaakt die nog niet vervat zijn in een onherroepelijk bestemmingsplan of waarvoor anderszins een planologische procedure is afgerond of vergunning is verleend. Ook biedt dit bestemmingsplan geen extra flexibiliteit voor ontwikkellocaties waar op korte of op lange(re) termijn ontwikkelingen zullen plaatsvinden, zoals bijvoorbeeld het terrein van de voormalige basisschool. De bestemmingswijziging van dergelijke locaties verloopt namelijk via een separate planologische procedure.

Overigens betekent het 'conserveren' of 'beheren' niet dat dit bestemmingsplan geen enkele ontwikkeling mogelijk maakt. Kleinschalige ontwikkelingen blijven op basis van diverse flexibiliteitsbepalingen mogelijk. Daarnaast is het mogelijk om op ondergeschikte onderdelen af te wijken van de bouw- en gebruiksregels.

# <span id="page-4-2"></span>**1.2 Situering van het plangebied**

Het plangebied omvat de gronden die worden gerekend tot het bestaand bebouwd gebied van de kern Dwingeloo. De plangrens wordt feitelijk bepaald door de planbegrenzing van de in paragraaf 1.3. genoemde bestemmingsplannen. De kern Dwingeloo wordt aan alle zijden omgeven door het bestemmingsplan voor het buitengebied van Westerveld. Aan de noordoostzijde is het bestemmingsplan "De Valderse Dwingeloo, uitbreiding bedrijventerrein" inmiddels onherroepelijk. Dit gebied kent een actueel planologisch kader, waardoor de noodzaak tot meebestemmen in het te actualiseren bestemmingsplan niet aanwezig is. De plangrens wordt hierna weergegeven met een rode belijning.

*Afbeelding 1.1: Weergave plangebied (Bron: www.opentopo.nl)*

# <span id="page-5-0"></span>**1.3 Planologische regiem**

Binnen het plangebied is sprake van diverse geldende bestemmings- en wijzigingsplannen. Het voert te ver om alle geldende plannen en de daarin opgenomen bestemmingen uitgebreid toe te lichten. Daarom wordt hierna middels een tabel uitsluitend aangegeven wat de geldende plannen zijn die middels dit bestemmingsplan worden herzien.

Vanwege het conserverend karakter wordt de huidige (planologische) situatie opnieuw vastgelegd. Nieuwe ontwikkelingen worden in principe niet mogelijk gemaakt binnen voorliggend bestemmingsplan. Wel worden de wijzigingen die tussentijds hebben plaatsgevonden, bijvoorbeeld als gevolg van een verleende ontheffing, vrijstelling of (omgevings)vergunning, meegenomen in het op te stellen bestemmingsplan. Deze worden echter niet genoemd in de tabellen. De verleende ontheffingen, vrijstellingen en/of(omgevings)vergunningen zijn geïnventariseerd en vervolgens doorvertaald in het juridisch bindende gedeelte van dit bestemmingsplan.

Na het onherroepelijk worden van dit bestemmingsplan zullen de voorheen geldende bestemmings- en wijzigingsplannen en de daarin opgenomen bestemmingen komen te vervallen en worden vervangen door het nieuwe planologisch kader zoals vervat in dit bestemmingsplan.

| Vastgesteld:      |
|-------------------|
| 6 april 2006      |
| 18 november 2014  |
| 31 mei 2011       |
|                   |
| 29 maart 2011     |
|                   |
| 21 september 2011 |
|                   |
| 23 april 2013     |
| 22 november 2011  |
|                   |

# <span id="page-5-1"></span>**1.4 De bij het plan behorende stukken**

Het bestemmingsplan "Dwingeloo" bestaat uit de volgende stukken:

- verbeelding (tek.nr. NL.IMRO.1701.0000BP000000000573-0003) en een renvooi;
- regels.

Op de verbeelding zijn de bestemmingen van de in het plan begrepen gronden weergegeven. In de regels zijn bepalingen opgenomen om de uitgangspunten van het plan zeker te stellen. Het plan gaat vergezeld van een toelichting. De toelichting geeft een duidelijk beeld van het bestemmingsplan en van de daaraan ten grondslag liggende gedachten, maar maakt geen deel uit van het juridisch bindende deel van het bestemmingsplan.

# <span id="page-5-2"></span>**1.5 Leeswijzer**

Na deze inleiding wordt in hoofdstuk 2 het plangebied beschreven.

In hoofdstuk 3 wordt ingegaan op het beleidskader. Hierin wordt het beleid van het Rijk, de provincie en de gemeente Westerveld beschreven.

In hoofdstuk 4 passeren alle relevante milieu- en omgevingsthema's de revue.

Hoofdstuk 5 bevat een uitgebreide toelichting op de planregels.

De economische uitvoerbaarheid wordt in hoofdstuk 6 toegelicht.

Tot wordt in hoofdstuk 7 ingegaan op de inspraak en het vooroverleg.

# <span id="page-6-1"></span><span id="page-6-0"></span>**HOOFDSTUK 2 BESCHRIJVING VAN HET PLANGEBIED**

# **2.1 Historie van Dwingeloo**

De historie van Dwingeloo begint in het jaar 1181. Een akte uit archief van het klooster Ruinen/Dickninge beschrijft de aankoop van een erf met een tiende in Twingelo. Verschillende spellingen van de dorpsnaam zijn daarna in de archieven te vinden: Dwingelo (1206), Thuingelo (1207), Dwinghelo (1368), Dwingelo (1370), Dwingeloe (1398), Dvynglo (1454), Dwyngheloe (1487), Dwingel (1557), Duingelo (1582). Bij de verklaring van de naam wordt gedacht aan het oud-Saksisch thingan = bedwingen, en Lauha/loo = bos of open plek in het bos. De betekenis luidt dan: bedwing het bos.

Dat Dwingeloo al ouder is dan de eerste schriftelijke vermelding blijkt uit het aantal schuldmudden die de inwoners van de Drentse dorpen moesten betalen. Deze belasting werd ingesteld halverwege de tiende eeuw door de bisschop van Utrecht, die in 944 de woeste gronden van dit gewest in eigendom gekregen had. Voor het gebruik van deze gronden moesten de Drenten per boerderij één mud graan betalen. Dwingeloo stond op de lijst, waarvan een exemplaar uit circa 1300 bewaard is gebleven, voor vijf mudden. Dit is aanmerkelijk minder dan de elf die Lhee betalen moest.

Rond 1200 is Dwingeloo gegroeid naar 25 erven. Dit is althans gebaseerd op het aantal waardelen dat de marke Dwingeloo-Westeinde in latere eeuwen kende. Deskundigen geven het eind van de twaalfde en het begin van de dertiende eeuw aan als de periode waarin deze theoretische verdeling van de woeste gronden plaats vond. Op een gegeven moment waren in de Drentse dorpen er zoveel nieuwe boeren bijgekomen dat de woeste gronden gingen verzanden door overbegrazing. Juist deze schrale gebieden waren goed te gebruiken voor het weiden van schapen en koeien die de noodzakelijke mest produceerden voor het vruchtbaar houden van de akkers op de essen. Er werd daarom afgesproken dat ieder boerenerf in een dorp 1 aandeel kreeg in het gebruik van de woeste gronden. Dit aandeel bestond uit een maximaal aantal schapen of koeien die men daar kon laten weiden.

Het belangrijker worden van Dwingeloo ten opzichte van Lhee heeft waarschijnlijk te maken met de aanwezigheid van een zogenaamde hof. Dit adellijke bezit was het centrum van een groot landbouwbedrijf waar de horigen van de omliggende kleinere boerderijen als Batinge, Entinge, Smedinge en de Oosterhof hun landbouwopbrengsten moesten inleveren. In 1353 werd de Johan van de Goer, later genaamd De Vos van Steenwijk, eigenaar van dit hof en bijbehorende boerderijen door met de erfdochter Hadewich van Ansen te huwen. De aanwezigheid van een adellijke familie in Dwingeloo kan misschien ook verklaren waarom de kerk van Lhee werd overgeplaatst naar Dwingeloo.

Tot in de 19e eeuw concentreerde de bebouwing zich hoofdzakelijk rond de Brink en langs de Heuvelenweg, de Entingheweg en het begin van het Moleneinde. In de tweede helft van de 19e eeuw en het begin van de 20e eeuw werd de bestaande bebouwing verdicht en breidde het dorp zich uit langs de uitvalswegen, zoals de Drift, de Heuvelenweg en het Moleneinde. Bij dorpsbranden in 1895, 1923 en 1949 ging een deel van de oude dorpsbebouwing verloren. Na de Tweede Wereldoorlog is Dwingeloo hoofdzakelijk aan de oostzijde gegroeid.

*Afbeelding 2.1: Historische kaarten Dwingeloo (Bron: diverse bronnen)*

# <span id="page-7-0"></span>**2.2 Ruimtelijke structuur**

Het dorp Dwingeloo is een esdorp of een brinkdorp, waarbij de ruimtelijke structuur in het centrum wordt bepaald door de aanwezigheid van een brink. Brink- of esdorpen zijn waarschijnlijk ontstaan als nederzettingen voor het jaar 700 na Christus. Alle vier essentiële elementen die de basis voor een nederzetting vormen zijn bij Dwingeloo aanwezig:

- 1. de madegronden (stroomdal van de Oude Vaart);
- 2. de es;
- 3. het bos (grotendeels in de 20e eeuw aangeplant);
- 4. de heide (Dwingeloosche Heide).

Zoals hiervoor aangegeven is de brink nog altijd de belangrijkste structuurdrager van Dwingeloo. Dwingeloo onderscheidt zich van andere brinkdorpen door een brink van uitzonderlijk grote afmetingen. De brink in het dorp is min of meer rechthoekig en is voorzien van een zogenaamd 'dobbe' of brandvijver ('De Riete'). De dobbe was ooit als zaagkoele in gebruik en is destijds met de resten van een verbrande school gedempt. Op de brink werden vroeger de schapen bijeengebracht voordat ze in een grote kudde naar het heideveld werden gedreven. Daarnaast groeiden op de brink eikenbomen voor het bouwen en repareren van boerderijen, schuren en wagens. Tenslotte was de brink de plek waar evenementen en markten plaatsvonden, waaronder een paardenmarkt.

Daarnaast wordt de ruimtelijke structuur voor een belangrijk deel bepaald door het historische wegenpatroon. De bebouwing van het dorp heeft zich met name langs de randen van de essen ontwikkeld. Het huidige wegenpatroon van het dorp is ontstaan uit de vroegere onderlinge verbindingen tussen de boerderijgroepen. De uitbouw van het dorp heeft in latere jaren plaatsgevonden langs de wegen (driften) naar de essen. Toen in de 19e eeuw de uitvinding van de kunstmest een agrarische omwenteling veroorzaakte, verdween de

samenhang tussen de verschillende gronden en het dorps steeds meer. Door latere dorpsuitbreidingen is in Dwingeloo de directe relatie van de oude dorpsbebouwing met de essen grotendeels verloren gegaan. Structuurbepalend voor het dorp is daarnaast de (boom)beplanting die op de brink en in de rest van het oude dorpsgedeelte staat. Op afbeelding 2.1. is links onderaan een plattegrond van het dorp uit 1865 opgenomen. Een vergelijking met de huidige situatie maakt duidelijk dat de bebouwingsstructuur van het dorpscentrum in de loop der jaren vrijwel hetzelfde is gebleven. Vanwege de gaafheid van de brink en de aanwezige structuur is de Brink van Dwingeloo met de daaromheen liggende bebouwing. De omgeving van de kerk en de notariswoning/havezate Westrup is Dwingeloo op 12 juli 1967 aangewezen als beschermd dorpsgezicht als bedoeld in de Monumentenwet 1988. Onder die bescherming valt ook een deel van de Entingheweg en het gebied binnen de Brinkweg, met een karakteristiek Drentse "binnenweide" of "binnenes".

# <span id="page-8-0"></span>**2.3 Functionele structuur**

# **2.3.1 Algemeen**

In de voorgaande paragraaf is ingegaan op de ruimtelijke structuur van het plangebied. In deze paragraaf zal worden ingegaan op de functionele structuur binnen het plangebied**.** Binnen het plangebied is sprake van een veelvoud aan functies. Het gaat hierbij om functies als wonen, bedrijvigheid, maatschappelijke voorzieningen, detailhandel en dienstverlening, horeca en sport-, speel- en recreatieve voorzieningen. Het voert te ver om alle verschillende functies en voorkomende bedrijven en instellingen in detail toe te lichten. Daarom wordt hierna een globaal overzicht gegeven van de verschillende functies binnen de kern Dwingeloo.

# **2.2.2 Wonen**

Buiten het centrum bestaat het overgrote deel van het plangebied uit woongebied. Het betreft hier voornamelijk woongebieden die vrij recent zijn ontwikkeld. Qua karakter bestaan er duidelijke verschillen tussen de woongebieden die met name worden veroorzaakt door verschillen in woningtypes (bungalows, vrijstaande woningen, halfvrijstaande woning en rijenwoningen etcetera). Aan de Entinghehof bevindt een woonwagencentrum met 5 woonwagens. In de kern Dwingeloo komt geen gestapelde woningbouw voor.

*Afbeelding 2.2: Functiekaart Wonen (Bron: BJZ.nu)*

#### **2.2.3 Bedrijvigheid en kantoren**

De bedrijvigheid concentreert zich met name op het bedrijventerrein "De Valderse" aan de noordoostzijde van het plangebied. Hier is bedrijvigheid van uiteenlopende aard aanwezig. Op dit bedrijventerrein wordt bedrijvigheid in maximaal milieucategorie 3.2 toegestaan.

Aan de Entingheweg 15 bevindt zich onder andere de voormalige melkfabriek. Dit perceel is bedrijfsmatig in gebruik ten behoeve van onder andere opslagdoeleinden. Aan de Entingheweg 20a bevindt zich bijvoorbeeld het kantoor van Varekamp Notariaat. Ander voorbeeld van bedrijvigheid is een hoveniersbedrijf aan de zuidoostzijde van de kern Dwingeloo.

Ook is op verschillende plaatsen sprake van aan huis gebonden bedrijven en beroepen, waaronder kleinschalige aan huis gebonden kantoren. Dit betreffen over het algemeen aan de woonfunctie ondergeschikte vormen van bedrijvigheid.

*Afbeelding 2.3: Functiekaart bedrijvigheid en kantoren (Bron: BJZ.nu)*

#### **2.2.4 Maatschappelijke voorzieningen**

Binnen de begrenzing van het plangebied komen maatschappelijke van uiteenlopende aard voor. Deze voorzieningen bevinden zich voornamelijk in of nabij het centrum. Het gaat bijvoorbeeld om een begraafplaats (die overigens separaat bestemd is), een woonzorgvoorziening, medische voorzieningen, een brandweerkazerne en ambulancepost, kerken en scholen (waaronder een recent gerealiseerd brede school).

*Afbeelding 2.4: Functiekaart maatschappelijke voorzieningen (Bron: BJZ.nu)*

#### **2.2.5 Centrumvoorzieningen en detailhandel**

In het centrum wordt gestreefd naar levendigheid door diverse functies naast elkaar toe te staan. De functionele structuur van het centrum van Dwingeloo is dan ook zeer divers. De regels bieden de mogelijkheid tot vestiging van bedrijvigheid in een lichte milieucategorie, detailhandel, dienstverlening, kantoren, maatschappelijke voorzieningen, lichte horeca en wonen. Hierdoor kent Dwingeloo een afwisselend dorpsbeeld, dat van belang wordt geacht voor de aantrekkelijkheid van het centrum.

Buiten het centrum komen ook enkele percelen voor waar detailhandel de enige toegestane functie is. Met andere woorden, detailhandel buiten het centrumgebied is niet uitwisselbaar met andere functies. Aan de noordwestzijde van Dwingeloo bevindt zich bijvoorbeeld Wiechers Wonen, waar volumineuze detailhandel plaatsvindt. Aan de Heuvelenweg 34 bevindt zich diverse bebouwing waar de bestemming 'Detailhandel' voor is opgenomen. Op dit perceel bevindt zich onder andere een Aldi supermarkt. Aan de Brink 47 bevindt zich een vestiging van de Albert Heijn. Tot slot wordt de Welkoop-locatie aan de Nijverheidsweg 23-25 genoemd.

*Afbeelding 2.5: Functiekaart centrumvoorzieningen en detailhandel (Bron: BJZ.nu)*

#### **2.2.6 Horeca en verblijfsvoorzieningen**

Het enige perceel dat is voorzien van een zelfstandige horecabestemming betreft restaurant Sijs aan de Heuvelenweg 29. Binnen het centrumgebied bevinden zich diverse percelen waar horeca-activiteiten plaatsvinden. Deze horecavoorzieningen zijn belangrijk voor het behoud van de toeristisch-recreatieve aantrekkingskracht van Dwingeloo. Ook bevinden zich verspreid in het dorp enkele verblijfsaccommodaties in de vorm van bijvoorbeeld hotels en bed and breakfast accommodaties. Ook hiervoor geldt dat deze voorzieningen van belang zijn voor de toeristisch-recreatieve functies van Dwingeloo.

#### **2.2.7 Sport,-, speel- en recreatieve voorzieningen**

Aan het Westeinde bevindt zich het sportcomplex "de Hulsebosch". Op dit sportcomplex bevinden zich diverse sportvelden, een sporthal, kantines en clubgebouwen voor verenigingen die gebruik maken van het sportpark. Stal Vos aan de Poolweg 1 is gericht op manege-activiteiten en kan ook worden gezien als een sportvoorziening.

Binnen de kern komen geen grote zelfstandige speelvoorzieningen zoals speeltuinen voor. Binnen de woonbuurten bevinden zich verspreid wel enkele kleinere speelgelegenheden.

Aan de noordzijde van het plangebied bevindt zich een ijsbaan, die incidenteel wordt gebruikt. Tot slot bevindt zich ten noorden van het Kerkpad een open groen terrein, dat incidenteel als evenemententerrein wordt gebruikt.

*Afbeelding 2.6: Functiekaart Sport-, speel- en recreatieve voorzieningen (Bron: BJZ.nu)*

#### **2.2.8 Groen en water**

Dwingeloo is een relatief groen dorp. Met name in het oude dorpscentrum komen veel historische groenstructuren voor. Met name de bomen rond de NH-kerk en in de voortuinen van havezate Westrup en de pastorie leveren een belangrijke bijdrage aan het oude dorpsbeeld. Ook langs het historische wegenpatroon komen oude begeleidende groenstructuren voor. Door latere dorpsuitbreidingen is in Dwingeloo de directe relatie van de oude dorpsbebouwing met de essen verloren gegaan. De Dwingelder-es dringt in het zuidwesten nog in het dorp door, evenals de Brug-es in het westen. Twee open, onbebouwde terreintjes achter de bebouwing van de brink (zuidzijde) zijn overblijfselen van de Zuid-Lheeder-es.

De dorpsuitbreiding aan de oostzijde van het centrum kent veel openbaar groen, dat ook overeenkomstig bestemd is.

Binnen de begrenzing van het plangebied komen geen doorgaande waterstructuren zoals rivieren of beken voor. Wel komen afwateringssloten voor, die niet zelfstandig bestemd hoeven te worden.

#### **2.2.9 Verkeersstructuur**

De belangrijkste wegen in Dwingeloo zijn de Lheeweg, die overgaat in de Moleneinde, Brink en Entingheweg. Uit westelijke richting vormen het Westeinde en de Heuvelenweg de belangrijkste wegen. Tevens vormen de Esweg en Valderseweg belangrijke wegen. Dwingeloo is goed bereikbaar door de directe ligging aan de provinciale weg N855 (Lheedermade).

*Afbeelding 2.7: Functiekaart verkeersstructuur (Bron: BJZ.nu)*

# <span id="page-14-0"></span>**HOOFDSTUK 3 BELEIDSKADER**

Dit hoofdstuk beschrijft, voor zover van belang, het rijks-, provinciaal- en gemeentelijk beleid. Naast de belangrijkste algemene uitgangspunten worden de specifieke voor dit plangebied geldende uitgangspunten weergegeven.

# <span id="page-14-1"></span>**3.1 Rijksbeleid**

#### **3.1.1 Structuurvisie Infrastructuur en Ruimte (SVIR)**

#### *3.1.1.1 Algemeen*

Op 13 maart 2012 is de Structuurvisie Infrastructuur en Ruimte vastgesteld. De Structuurvisie Infrastructuur en Ruimte (SVIR) geeft een totaalbeeld van het ruimtelijk- en mobiliteitsbeleid op rijksniveau en vervangt de Nota Ruimte, de Structuurvisie Randstad 2040, de Nota Mobiliteit, de MobiliteitsAanpak en de Structuurvisie voor de Snelwegomgeving. Tevens vervangt het een aantal ruimtelijke doelen en uitspraken in onder andere de Agenda Landschap en de Agenda Vitaal Platteland. Daarmee wordt de SVIR het kader voor thematische of gebiedsgerichte uitwerkingen van rijksbeleid met ruimtelijke consequenties.

In de SVIR heeft het Rijk drie rijksdoelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijkeconomische structuur van Nederland;
- Het verbeteren, instandhouden en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

De drie hoofddoelen van het ruimtelijk en mobiliteitsbeleid kennen nationale opgaven die regionaal neerslaan. Opgaven van nationaal belang in Noord-Nederland ( de provincies Fryslân, Groningen en Drenthe) zijn:

- Het versterken van Energyport door het aanwijzen van locaties voor de vestiging van energiecentrales in de Eemshaven en het robuust en compleet maken van het hoofdenergienetwerk van Eemshaven via Ens naar Diemen (Noordwest 380 kV verbinding);
- Het aanwijzen van leidingstroken voor buisleidingen voor gas en het ruimtelijk reserveren van locaties voor ondergrondse opslag;
- Het aanwijzen van voorkeursgebieden voor grootschalige windenergie in Noord Nederland;
- De ontwikkeling van een robuust kustlandschap en zoetwatersysteem ter vergroting van de waterveiligheid en waterzelfvoorziening en het voorkomen van verdroging (o.a. door versterking afsluitdijk en bijbehorende sluizencomplexen, Hoogwaterbeschermingsprogramma en deelprogramma's Zoetwatervoorziening, IJsselmeer en Waddengebied van het Deltaprogramma);
- Het tot stand brengen en beschermen van de (herijkte) EHS, inclusief de Natura 2000 gebieden en het Werelderfgoed (de Waddenzee).

In de SVIR wordt de ladder voor duurzame verstedelijking geïntroduceerd. Deze ladder is per 1 oktober 2012 als motiveringseis in het Besluit ruimtelijke ordening (artikel 3.1.6, lid 2) opgenomen. Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Hierbij dient de behoefte aan een nieuwe stedelijke ontwikkeling te worden aangetoond.

#### *3.1.1.2 Ladder voor duurzame verstedelijking*

In de SVIR is de ladder voor duurzame verstedelijking geïntroduceerd. Deze ladder is per 1 oktober 2012 als motiveringseis in het Besluit ruimtelijke ordening (artikel 3.1.6, lid 2) opgenomen. Op 1 juli 2017 is de Ladder in het Besluit ruimtelijke ordening gewijzigd. Aanleiding voor de wijziging waren de in de praktijk gesignaleerde knelpunten bij de uitvoering van de Ladder en de wens om te komen tot een vereenvoudigt en geoptimaliseerd instrument.

Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Hierbij geldt een motiveringsvereiste voor het bevoegd gezag als nieuwe stedelijke ontwikkelingen planologisch mogelijk worden gemaakt.

Teneinde een ontwikkeling adequaat te kunnen toetsen aan de ladder is het noodzakelijk inzicht te geven in de begrippen 'bestaand stedelijk gebied' en 'stedelijke ontwikkeling'.

In de Bro zijn in artikel 1.1.1 definities opgenomen voor:

bestaand stedelijk gebied: 'bestaand stedenbouwkundig samenstel van bebouwing ten behoeve van wonen, dienstverlening, bedrijvigheid, detailhandel of horeca, alsmede de daarbij behorende openbare of sociaal culturele voorzieningen, stedelijk groen en infrastructuur'.

stedelijke ontwikkeling: ´ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen.´

Bij het beschrijven van de behoefte dient te worden uitgegaan van het saldo van de aantoonbare vraag naar de voorgenomen ontwikkeling (de komende tien jaar, zijnde de looptijd van het bestemmingsplan) verminderd met het aanbod in planologische besluiten, ook als het feitelijk nog niet is gerealiseerd (harde plancapaciteit).

#### *3.1.1.3 Verantwoording van de ladder voor duurzame verstedelijking*

Een conserverende bestemming waarmee niet wordt voorzien in aanvullende bebouwing ten opzichte van het voorgaande onherroepelijke plan, is geen stedelijke ontwikkeling[1](#page-15-0) . Dat is ook het geval indien nog geen gebruik is gemaakt van de planologische mogelijkheden van het vorige plan. Onbenutte planologische mogelijkheden mogen in een nieuw plan worden opgenomen, zonder dat hoeft te worden voldaan aan de in artikel 3.1.6, tweede lid, van het Bro genoemde voorwaarden[2](#page-15-1) . Dat laat echter onverlet dat het bevoegde orgaan in het kader van een goede ruimtelijke ordening bij de vaststelling van het plan dient te beoordelen of de conserverende bestemming nog steeds een passende bestemming is[3](#page-15-2) . Er is overigens ook geen sprake van een nieuwe stedelijke ontwikkeling indien het conserverende bestemmingsplan gepaard gaat met een minimale wijziging van de positie en het oppervlak van het bestemmingsplanvlak[4](#page-15-3) .

Geconcludeerd kan worden dat de Ladder voor duurzame verstedelijking in voorliggend geval niet van toepassing is.

#### **3.1.2 Besluit algemene regels ruimtelijke ordening (Barro)**

Het Besluit algemene regels ruimtelijke ordening (Barro) geeft richtlijnen voor de inhoud van bestemmingsplannen voor zover het gaat om ruimtelijke ontwikkelingen van nationaal belang. Deze vorm van normstelling sluit aan op de vroegere pkb's met concrete beleidsbeslissingen en beslissingen van wezenlijk belang die ook van betekenis waren voor de lagere overheden. Het besluit is op 30 december 2011 in werking getreden.

In de SVIR wordt een totaalbeeld van het ruimtelijk- en mobiliteitsbeleid op rijksniveau gegeven. In het SVIR wordt bepaald welke kaderstellende uitspraken zodanig zijn geformuleerd dat deze bedoeld zijn om beperkingen te stellen aan de ruimtelijke besluitvormingsmogelijkheden op lokaal niveau. Het Barro bevestigt in juridische zin die kaderstellende uitspraken.

De normering uit het Barro werkt zoveel mogelijk direct door op het niveau van de lokale besluitvorming. Bij besluitvorming over bestemmingsplannen moeten de regels worden gerespecteerd. Het merendeel van de regels legt beperkingen op, daarin is een gradatie te onderkennen. Deze zijn geformuleerd als een 'ja-mits', een 'ja, voor zover', een 'nee-tenzij', een 'nee-als' of een stringente 'nee' bepaling.

<span id="page-15-0"></span>*<sup>1</sup> ABRvS 26 april 2016, ECLI:NL:RVS:2016:1125, r.o. 6.1.*

<span id="page-15-1"></span>*<sup>2</sup> ABRvS 2 maart 2016, ECLI:NL:RVS:2016:561, r.o. 7.4-7.5 en ABRvS 6.5-6.6.*

<span id="page-15-2"></span>*<sup>3</sup> ABRvS 1 juli 2015, ECLI:NL:RVS:2015:2062, r.o. 5.5 – 5.6.*

<span id="page-15-3"></span>*<sup>4</sup> ABRvS 17 februari 2016, ECLI:NL:RVS:2016:370, r.o. 13.2*

### **3.1.3 Erfgoedwet**

De Monumentenwet 1988 is per 1 juli 2016 vervallen. Een deel van de wet is op deze datum overgegaan naar de Erfgoedwet. Het deel dat betrekking heeft op de besluitvorming in de fysieke leefomgeving gaat over naar de Omgevingswet, wanneer deze in 2019 in werking treedt. Vooruitlopend op de datum van ingang van de Omgevingswet zijn deze artikelen te vinden in het Overgangsrecht in de Erfgoedwet, waar ze ongewijzigd van toepassing blijven zolang de Omgevingswet nog niet van kracht is.

De Erfgoedwet heeft 6 wetten en regelingen op het gebied van cultureel erfgoed vervangen:

- Monumentenwet 1988;
- Wet verzelfstandiging rijksmuseale diensten;
- Wet tot behoud van cultuurbezit;
- Wet tot teruggave cultuurgoederen uit bezet gebied;
- Uitvoeringswet UNESCO-verdrag 1970 inzake onrechtmatige invoer, uitvoer of eigendomsoverdracht van cultuurgoederen;
- Regeling materieel beheer museale voorwerpen.

In paragraaf 4.8 wordt ingegaan op de aspecten 'cultuurhistorie en archeologie'. Verwezen wordt naar de toetsing in deze paragraaf.

#### **3.1.4 Kiezen voor karakter, Visie erfgoed en ruimte**

De 'Kiezen voor karakter, Visie Erfgoed en Ruimte' (VER), complementair aan de Structuurvisie Infrastructuur en Ruimte, is de visie waarin het kabinet de unieke cultuurhistorische waarden van nationaal belang planologisch borgt. De visie plaatst die waarden in een bredere context en geeft aan hoe de goede zorg voor die belangen ook via niet-juridische instrumenten wordt nagestreefd. Modernisering van de monumentenzorg wordt met deze visie voortgezet. Vanuit een brede erfgoedvisie wordt ingezoomd op de meest actuele en urgente opgaven van nationaal belang. Daarnaast geeft de visie weer welke prioriteiten het kabinet daarbij stelt en hoe het wil samenwerken met publieke en private partijen. In de nota zijn vijf prioritaire belangen voor het rijk benoemd:

- werelderfgoed: samenhang borgen, uitstraling vergroten;
- eigenheid en veiligheid: zee kust en rivieren;
- herbestemming als (stedelijke) gebiedsopgave: focus op groei en krimp
- leven landschap: synergie tussen erfgoed, economie en ecologie;
- wederopbouw: tonen van een tijdperk.

De veranderingen in de monumentenzorg en de ruimtelijke ordening geven burgers en bedrijven meer ruimte en geven decentrale overheden meer vrijheden en verantwoordelijkheden. Iedere overheidslaag staat voor de taak zijn belangen en voorkeuren zo veel mogelijk vooraf kenbaar te maken en waar nodig met regels te borgen. Het rijk is daarnaast verantwoordelijk voor een goed functionerend stelsel. Provincies krijgen een centrale rol in gebiedsgerichte belangenafweging. Gemeenten verbinden gevolgen aan een gebiedsgerichte analyse van erfgoedwaarden bij het opstellen van ruimtelijke plannen.

Het voorliggende bestemmingsplan is hoofdzakelijk conserverend van aard. Een deel van het plangebied is op grond van artikel 35 van de Monumentenwet aangewezen als 'beschermd dorpsgezicht'. In overeenstemming met het gestelde in de Monumentenwet is de aanwijzing van het beschermd dorpsgezicht in het voorliggende bestemmingsplan geïntegreerd.

#### **3.1.5 Flora- en Faunawet**

De Europese Vogelrichtlijn heeft als doel de bescherming van in het wild levende vogels en hun leefgebied op het grondgebied van de Europese Unie. Dit vindt plaats door de aanwijzing van zogenaamde speciale beschermingszones. In principe geldt dit ook voor de Habitatrichtlijn, die is gericht op het instandhouden van het natuurlijke habitat en de bescherming van wilde flora en fauna.

In Nederland is de vanuit de Vogel- en Habitatrichtlijn vereiste bescherming van soorten overgenomen in onder andere de Flora- en faunawet. Sinds 1 april 2002 regelt de Flora- en faunawet de bescherming van in het wild voorkomende inheemse planten en dieren. In de wet is onder meer bepaald dat beschermde dieren niet

gedood, gevangen of verontrust mogen worden en planten niet geplukt, uitgestoken of verzameld mogen worden. Bovendien dient iedereen voldoende zorg in acht te nemen voor in het wild levende planten en dieren. Daarnaast is het niet toegestaan om hun directe leefomgeving, waaronder nesten en holen, te beschadigen, te vernielen of te verstoren. De Flora- en faunawet heeft dan ook belangrijke consequenties voor ruimtelijke plannen.

In paragraaf 4.7 wordt ingegaan op ecologische aspecten. Verwezen wordt naar deze paragraaf.

### **3.1.6 Natuurbeschermingswet**

Op 1 oktober 2005 is de gewijzigde Natuurbeschermingswet 1998 in werking getreden. Vanaf dat moment heeft Nederland de gebiedsbescherming van de Europese Vogel- en Habitatrichtlijn in de nationale wetgeving verankerd (de soortbescherming is reeds verankerd in de Flora- en faunawet).

Uitgangspunt van de gewijzigde natuurbeschermingswet is een integrale bescherming van de aangewezen Vogel- en Habitatrichtlijngebieden. Dit betekent dat in beginsel elke aantasting, die schadelijke gevolgen kan hebben voor het aangewezen Vogel- of Habitatrichtlijngebied dient te worden gereguleerd.

Bij activiteiten in of nabij een Vogel- of Habitatrichtlijngebied wordt een onderscheid gemaakt tussen plannen, projecten en andere handelingen die significante gevolgen kunnen hebben voor het aangewezen gebied en alle overige handelingen die schadelijk kunnen zijn. Voor plannen, projecten of andere handelingen die geen significante gevolgen hebben, wordt de zware afwegingsprocedure van de Habitatrichtlijn niet verplicht.

In paragraaf 4.7 wordt onder andere ingegaan op de uitvoerbaarheid van het bestemmingsplan in relatie tot gebiedsbescherming. Verwezen wordt naar deze paragraaf.

# <span id="page-17-0"></span>**3.2 Provinciaal beleid**

Het provinciaal beleid behelst een doorvertaling van rijksbeleid en is verwoord in tal van plannen. De belangrijkste betreffen de Omgevingsvisie Drenthe (2 juli 2014) en de bijbehorende Provinciale Omgevingsverordening Drenthe (9 maart 2011).

#### **3.2.1 Omgevingsvisie Drenthe**

Op 2 juli 2014 is de geactualiseerde Omgevingsvisie Drenthe vastgesteld door Provinciale Staten. De Omgevingsvisie beschrijft de ruimtelijk-economische ontwikkeling van Drenthe in de periode tot 2020, met in sommige gevallen een doorkijk naar de periode daarna.

De provinciale missie is geformuleerd als *'het koesteren van de Drentse kernkwaliteiten en het ontwikkelen van een bruisend Drenthe, passend bij deze kernkwaliteiten'*. De provincie heeft diverse ambities en daarmee ook belangen. De basis hiervoor zijn de wettelijke taken en verantwoordelijkheden. Deze zijn aangevuld met een selectie onderwerpen die volgens de provincie het meest effectief te beïnvloeden zijn op provinciaal niveau.

In de Omgevingsvisie zijn de provinciale belangen benoemd, waarmee gemeenten rekening dienen te houden bij het opstellen van ruimtelijke plannen. De provinciale belangen zijn verdeeld in Drentse kwaliteiten en ontwikkelingen. Binnen de Drentse kwaliteiten staat het behoud en de ontwikkeling van de kernkwaliteiten, de dynamiek van bedrijvigheid, de biodiversiteit en de milieu- en leefomgevingskwaliteit centraal.

Het voorliggende bestemmingsplan legt de bestaande situatie vast en maakt geen nieuwe ontwikkelingen mogelijk. Hiermee is geen sprake van strijd met provinciale belangen en/of kernkwaliteiten zoals genoemd in de Omgevingsvisie. De Omgevingsvisie is (deels) doorvertaald naar een verordening voor zover het planologisch relevante aspecten betreft. De Provinciale Omgevingsverordening Drenthe wordt hierna behandeld.

#### **3.2.2 Provinciale Omgevingsverordening Drenthe**

De Provinciale Omgevingsverordening Drenthe (POV) is een belangrijk instrument om het omgevingsbeleid, zoals dat is opgenomen in de Omgevingsvisie Drenthe, uit te voeren. Omdat de Omgevingsvisie in 2014 is geactualiseerd, is het ook noodzakelijk de POV te actualiseren. Deze actualisatie van de POV is tevens aangegrepen om de POV ook op andere punten nog eens kritisch tegen het licht te houden. Zo zijn bij deze actualisatie ook punten als noodzakelijkheid, leesbaarheid, uitvoerbaarheid en handhaafbaarheid meegenomen. Dit heeft geleid tot een omvangrijke en op bepaalde plaatsen ingrijpende wijziging van de POV. Gelet hierop is er voor gekozen om te werken met een algehele herziening van de POV. Provinciale staten hebben de Omgevingsverordening Drenthe vastgesteld en is met ingang van 15 oktober 2015 in werking getreden.

In de verordening is aangegeven dat als bij een ruimtelijk plan kernkwaliteiten betrokken zijn, er dan in het ruimtelijk plan wordt uiteengezet dat met het plan wordt bijgedragen aan behoud en ontwikkeling van de bij het plan betrokken kernkwaliteiten conform de provinciale ontwikkelingsvisie.

Verder komt binnen de verordening aan gemeenten een belangrijke rol toe. Inhoudelijke bepalingen zijn veelal als verantwoordingsplicht ingericht en niet normstellend. Voor gemeenten is ruimte om inhoudelijk - tot op zekere hoogte - een eigen invulling te geven, mits deugdelijk onderbouwd.

De kaarten behorend bij de verordening zijn bijzonder precies. Op perceelsniveau is weergegeven of een locatie binnen een thematische begrenzing valt of niet. Het plangebied valt binnen de gebieden 'bestaand stedelijk gebied', 'kernkwaliteit archeologie', 'kernkwaliteit aardkundige waarden', 'kernkwaliteit cultuurhistorie'.

Het voorliggende bestemmingsplan maakt planologisch-juridisch geen nieuwe activiteiten dan wel wijziging van bestaande activiteiten mogelijk die invloed hebben op de genoemde kernkwaliteiten en thema's. De provinciale belangen zijn met name gericht op cultuurhistorie en archeologie. Deze aspecten worden met voorliggend bestemmingsplan op een adequate wijze planologisch geborgd. Verwezen wordt naar paragraaf 4.8 waar dit uitgebreid wordt beschreven.

#### **3.2.3 Conclusie toetsing provinciaal beleid**

Geconcludeerd wordt dat het actualiseren van het planologisch kader voor de bebouwde kom van Dwingeloo in overeenstemming is met de Provinciale Omgevingsvisie en Omgevingsverordening Drenthe. Relevante provinciale belangen zijn in voorliggend plan voldoende geborgd c.q. beschermd.

# <span id="page-18-0"></span>**3.3. Gemeentelijk beleid**

### **3.3.1 Structuurvisie gemeente Westerveld**

#### *3.3.1.1 Algemeen*

De gemeenteraad heeft op 26 november 2013 de ruimtelijke structuurvisie van Westerveld vastgesteld. De structuurvisie is het instrument om de visie en de hoofdlijnen van het ruimtelijk beleid voor het hele grondgebied van de gemeente vast te leggen. Hierbij wordt de ruimtelijke invloed van allerlei verschillende beleidsterreinen bekeken zoals milieu, infrastructuur, wonen, cultuurhistorie, landschap, economie en welzijn. Met een structuurvisie maakt de gemeenteraad duidelijk wat zij de komende tien jaren wil versterken, ontwikkelen, herstructureren of juist wil behouden of beschermen. Daarmee bepaalt de structuurvisie ook de richting van de bestemmingsplannen die in de toekomst worden opgesteld.

De basis voor het kader vormen de kernkwaliteiten van de gemeente (sociaal, landschappelijk en cultuurhistorisch). In deze structuurvisie worden uitspraken op hoofdlijnen gedaan over thema's als de ruimtelijke structuur, woonaanbod en -omgeving, welzijn en voorzieningen, economie en werkgelegenheid en mobiliteit.

#### *3.3.1.2 Dwingeloo*

Dwingeloo wordt in de structuurvisie aangemerkt als een voorzieningendorp. Dit zijn dorpen in de gemeente die een veelheid aan publieke en commerciële voorzieningen hebben. Dit is aangegeven op de structuurvisiekaart zoals hierna weergegeven. Op deze structuurvisiekaart wordt aan de oostzijde van de kern tevens een uitbreiding van het bedrijventerrein en woongebied aangegeven. Tevens het beschermd dorpsgezicht en realisatie van de brede school aangegeven op de structuurvisiekaart.

*Afbeelding 3.1: Uitsnede structuurvisiekaart gemeente Westerveld (Bron: gemeente Westerveld)* 

#### *Ambitie op het gebied van het ruimtelijk karakter*

De gemeente Westerveld heeft een uitgebreid instrumentarium voor het dichterbij brengen van de doelstellingen op het gebied van ruimtelijk karakter, ruimtelijke kwaliteit en belevingswaarde van het landschap. In het algemeen geldt, dat randvoorwaarden voor de (ontwikkelings)mogelijkheden voor functies in het buitengebied, in belangrijke mate voortvloeien uit het landschap: de waardevolle kenmerken en landschappelijke verscheidenheid die behouden en waar mogelijk versterkt moet worden. Met inachtneming van deze randvoorwaarden krijgen de landbouw en de natuur de ruimte om zich verder te ontwikkelen. Tevens zal de recreatie en het toerisme, die in economisch opzicht een belangrijke plaats inneemt binnen de gemeente en binnen de regio, de nodige ruimte krijgen. De ontwikkeling van de andere functies zoals wonen, niet-agrarische bedrijvigheid etc., mag niet ten koste gaan van de kwaliteit van het landschap.

#### *Ambities op het gebied van wonen en volkshuisvesting*

De gemeente heeft de ambitie het Collectief Particulier Opdrachtgeverschap (CPO) te stimuleren om starters op de Westerveldse woningmarkt meer mogelijkheden te bieden voor een betaalbare woning. Om projecten te faciliteren, is een financiële bijdrage van de gemeente voor de plankosten mogelijk. In en bij alle typen dorpen zijn mogelijkheden voor CPO-projecten. Het streven en de ambitie is daarnaast om de woningmarkt voor jongeren en starters te behouden, door het aanbieden van voldoende sociale huur- of koopwoningen, het stimuleren van starterscollectieven dan wel het aanbieden van een gedifferentieerde grondprijs, gekoppeld aan inkomen. Om passende huisvesting te kunnen realiseren zullen inbreidingslocaties binnen de kernen kunnen worden benut; hiertoe zullen op dorpsniveau plannen kunnen worden gemaakt zo kansen zich voordoen. Gedacht kan onder andere worden aan vrijkomende sportvelden.

#### *Ambities op het gebied van voorzieningen*

In de sociale structuurvisie die 3 juli 2012 door de gemeenteraad is vastgesteld is vastgelegd hoe de gemeente Westerveld een kwalitatief goed en passend voorzieningenniveau voor de gemeente wil realiseren en behouden. Met deze visie is een richting aangegeven waar de gemeente in de komende jaren naar toe wil werken. Samengevat wordt de volgend lijn gevolgd:

- kwaliteit voor kwantiteit en bereikbaarheid.
- over dorps- en gemeentegrenzen heen kijken en kiezen voor benadering vanuit logisch opgebouwde verzorgingsgebieden.
- Uit gaan van dynamiek en mobiliteit van de inwoners (op zoek naar kwaliteit en behoefte).
- Uit gaan van het delen van voorzieningen voor inwoners, maatschappelijke organisaties en andere partijen.
- Uit gaan van het steeds slimmer combineren van voorzieningen.
- Uit gaan van dorpskracht.
- Wat commerciële voorzieningen betreft worden deze door de gemeente gefaciliteerd. In de voor de voorzieningendorpen geldende bestemmingsplannen is de bestemming centrumdoeleinden opgenomen. Die bestemming maakt een uitwisseling van functies bij recht mogelijk.

#### *Ambities op het gebied van economie*

Recreatie en toerisme ziet de gemeente als een belangrijke kans om onze economie te versterken. Het meest onderscheidende van Westerveld in regionaal perspectief is immers haar unieke toeristisch-recreatieve product, aanhakend bij de Nationale Parken en de diverse beschermde dorpsgezichten. Daarom is samen met de recreatiesector een regiopromotieplan opgesteld. Maar de gemeente ziet ook andere kansen, zoals:

- Door het vergroten van het kwalitatief aanbod van voorzieningen en een gerichte acquisitie van bepaalde activiteiten en/of ondernemers en het faciliteren van nieuwe initiatieven of samenwerkingsverbanden;
- Het verbinden van dorpen, landschap, natuur en regio, waaronder het in samenwerking uitbreiden van routes, het versterken van de regionale samenwerking;
- Op het gebied van evenementen (deze hebben een grote meerwaarde), onder andere door het organiseren en faciliteren van een werkgroep evenementen en specifieke aandacht voor mogelijkheden om grootschalige of meerdaagse evenementen te organiseren;
- Voor de bedrijventerreinen geldt dat er grenzen worden gesteld aan grootschalige bedrijvigheid. Bij Dwingeloo en eventueel Havelte is uitbreiding kansrijk.

#### *Ambities op het gebied van mobiliteit*

Initiatieven van andere overheden en afkomstig uit de markt die passen binnen de gestelde visie op de verschillende mobiliteitsnetwerken (in relatie tot andere beleidsvelden), zullen door de gemeente worden gefaciliteerd of in publiek-private samenwerkingsverbanden gezamenlijk worden opgepakt. Voor grote infrastructurele projecten worden daarbij criteria gesteld in het licht van de mobiliteitsdoelstellingen van de gemeente, maar ook op het vlak van inpassing en vermijden van hinder.

#### *3.3.1.3 Doorvertaling bestemmingsplan*

Ten eerste wordt opgemerkt dat dit een conserverend bestemmingsplan is, waar geen nieuwe ontwikkelingen worden toegestaan. Dit betekent dat in beginsel de structuurvisie niet direct relevant is ten aanzien van dit bestemmingsplan. Wel kan in algemeenheid worden geconcludeerd dat de systematiek van het juridisch bindende gedeelte zodanig is dat belangrijke kwaliteiten worden gerespecteerd en dat belangrijke ambities worden gestimuleerd. Bijvoorbeeld biedt de bestemming 'Centrum' in dit bestemmingsplan een uitwisseling van functies bij recht mogelijk. Op deze wijze wordt de functie van Dwingeloo als voorzieningendorp gestimuleerd. Daarnaast zijn waardevolle kenmerken van Dwingeloo als brinkdorp zorgvuldig planologisch vastgelegd door een adequate regeling voor het beschermd dorpsgezicht en monumentale panden.

#### **3.3.2 Welstandsnota**

#### *3.3.2.1 Algemeen*

De welstandsnota van de gemeente Westerveld is in 2008 herzien. Daarmee sluit de welstandsnota beter aan bij de wens van de gemeente om kleinere bouwplannen ambtelijk te kunnen toetsen en zijn enkele gebieden, waarvoor in de 'oude' nota nog geen of onjuist beleid was, opnieuw bekeken. De doelstelling van het welstandsbeleid is het veiligstellen van een basiskwaliteit van de gebouwde omgeving. Indien mogelijk zal plaatselijk een verbetering van de kwaliteit van de gebouwde omgeving het gewenste doel zijn. Kleine veel voorkomende veranderingen en aanpassingen, mogen niet storend zijn.

Bij kleine en middelgrote projecten moet er sprake zijn van een samenhang met de omgeving. Bij grote projecten moeten de stedenbouwkundige kwaliteitsdoelstellingen worden vertaald in toetsingskaders voor de welstandsadvisering. De gemeente baseert haar ruimtelijk kwaliteitsbeleid in hoofdzaak op de in de gemeente van kracht zijnde bestemmingsplannen. De gemeente onderscheid algemene welstandscriteria die altijd van toepassing zijn en gebiedsgerichte criteria die alleen voor bepaalde gebieden van toepassing zijn.

#### *3.3.2.2 Aandachtspunten*

In de welstandsnota zijn zes aandachtspunten geformuleerd voor het ontwerpen van gebouwen. De aandachtspunten vormen een algemeen beoordelingskader om in eerste instantie snel na te gaan of een bouwplan aan redelijke eisen van welstand voldoet. De volgende aandachtspunten zijn geformuleerd:

- 1. De verschijningsvorm van het bouwwerk heeft een relatie met het gebruik ervan en de wijze waarop het is gemaakt. Daarnaast heeft de vormgeving van het bouwwerk haar eigen samenhang en logica.
- 2. Het bouwwerk levert een positieve bijdrage aan de kwaliteit van de bebouwde omgeving. De eisen op dit punt worden hoger naarmate de openbare betekenis van het bouwwerk of van de omgeving groter is.
- 3. Eventuele verwijzingen en associaties naar culturele uitingen en architectuurstijlen worden zorgvuldig gebruikt, zodat er bruikbare ontwerpconcepten en vormen ontstaan.
- 4. In de structuur van het bouwwerk zijn helderheid en complexiteit tegelijkertijd in een evenwichtige en in een spanningsvolle relatie aanwezig.
- 5. In het bouwwerk is een samenhangend stelsel van maatverhoudingen toegepast in ruimtes, volumes en vlakverdelingen.
- 6. Het materiaal, de textuur en de kleur ondersteunen het karakter van het bouwwerk en ze verduidelijken de ruimtelijke samenhang met de omgeving (of de daar te verwachten ontwikkeling).

#### *3.3.2.3 Uitwerking per gebied*

De uitwerking per gebied bevat steeds de volgende drie elementen:

- a. Gebiedsbeschrijving;
- b. Beleid, waardebepaling en ontwikkeling;
- c. Welstandsniveau.

#### A. Gebiedsbeschrijving: kern Dwingeloo

De brink met de daarom liggende bebouwing, de kerk en de havezathe Westrup (nu notariswoning) vormen de historische kern van het brinkdorp Dwingeloo. De eerste bewoners waren boeren die zich in groepjes vestigden in het overgangsgebied van hoog naar laag langs de Dwingelerstroom. De verbindingen tussen de groepjes boerderijen vormden het eerste wegenpatroon, dat overigens nog steeds herkenbaar is.

De bebouwing rond de brink is in de loop van de tijd sterk verdicht met boerderijen. De uitbreidingen van Dwingeloo hebben langs de wegen (driften) naar de essen plaatsgevonden. De boombeplanting geeft een belangrijke bijdrage aan het dorpsbeeld rond de brink.

Het gebied bezit een aantal kenmerkende, historische, elementen en kenmerken zoals een brink met een dobbe, een viertal, lager liggende, open terreinen. De Dwingelder es grenst aan de oostzijde aan de brink. Aan de zuidzijde van de brink zijn overblijfselen van de Zuid Lheeder es terug te vinden.

Naast de (Nederlands Hervormde) kerk, oorspronkelijk uit de 13de eeuw, bezit het gebied een aantal herkenbare groepjes en op zich zelf staande karakteristieke boerderijen. Aan de Entingeheweg is de havezathe Westrup, de pastorie en een rijtje Franse huizen gebouwd. Deze bebouwing kenmerkt zich door de grote voortuinen en de boombeplanting.

#### B. Beleid: Waardebepaling en ontwikkeling

Voor de cultuurhistorische elementen zoals de openbare ruimte en de karakteristieke bebouwing, inclusief de monumenten, wordt uitgegaan van conservering en zo mogelijk herstel van de historische waarden. Voor de karakteristieke bebouwing betekent dit dat bij de huidige maatvoering het gebouw niet gewijzigd mag worden. Nieuwbouwmogelijkheden zijn niet aanwezig. Voor beeldverstorende panden zijn mogelijkheden voor een (historisch) verantwoorde vervanging. Verbouwingen en uitbreidingen moeten vanuit de bestaande karakteristieken worden ontwikkeld, waarbij een afleesbare ontwikkelingsgeschiedenis het uitgangspunt is.

#### C. Welstandsniveau

Al deze gebieden zijn aangemerkt als beschermd dorpsgezicht en hebben daarom cultuurhistorische waarde. Voor deze gebieden is dan ook een bijzonder welstandsbeleid van toepassing.

Voor de monumentale panden en die als beeldbepalend zijn aangemerkt, geldt een bijzonder welstandsbeleid. Voor de overige panden, geldt een regulier welstandsbeleid. In de welstandsnota zijn ten aanzien van de aspecten:

- Ligging;
- Massa en vorm
- Detaillering
- Materiaal en kleurgebruik

welstandscriteria opgenomen.

#### *3.3.2.4 Doorvertaling bestemmingsplan*

Dit bestemmingsplan heeft een conserverend karakter. Dit betekent dat het bestemmingsplan is gericht op het 'conserveren' of 'beheren' van de bestaande (planologische) situatie in het plangebied. Het bestemmingsplan maakt geen ontwikkelingen mogelijk die hiervoor nog niet waren toegestaan. Bij elke bouwaanvraag dient aan de welstandsnota te worden voldaan.

#### **3.3.3 Beleid- en beheerplan brinken gemeente Westerveld**

#### *3.3.3.1 Algemeen*

Het beleid- en beheerplan is opgesteld om de waardevolle brinken in de gemeente voor nu en in de toekomst voor de dorpen waarin ze liggen, te bewaren.

De bomen die op de verschillende brinken staan, zijn beeldbepalend in het dorp of in enkele gevallen daarbuiten. De brinkbomen zijn bepalend voor de structuur van het dorp en vormen een belangrijke bijdrage aan de leesbaarheid van de historische ontwikkeling van het dorp, geven hier identiteit aan, spelen een rol in de milieukwaliteit, verzachten de harde lijnen van de gebouwen en infrastructuur rond de brink en hebben een lange levensloop.

De beleidsvisie is er op gericht om de bestaande brinken haar oude vorm te laten behouden of te herstellen, wat van groot belang is voor de herkenbaarheid van het dorp en de leefbaarheid voor de inwoners. In het plan is per brink het beheer van de verschillende brinken weergegeven. Voor het beheer is van belang de relatie van de brink met de omgeving, grootte, vorm, beplanting, dobben, greppels, bebouwing et cetera.

#### *3.3.3.2 Brink in Dwingeloo*

De brink is een van de grootste en mooiste brinken in Drenthe. Het is een kerkbrink en heeft een dubbelrechthoekige vorm. In 1909 is bij de geboorte van voormalig koningin Juliana een bruine beuk geplant. Dit is ook gedaan bij de geboorte van koningin Beatrix in 1938 in de vorm van het planten van een linde. In

1931 is de brink herplant waarbij 100 eiken zijn aangeplant op kosten van de voormalige hoofdmeester, de heer Cancrinus.

Vanaf 1840 wordt de brink al gebruikt als veemarkt in het voor – en najaar. In de laatste oorlogsjaren (2e wereldoorlog) werd de brink gebruikt voor het verhandelen van kleinvee vooral konijnen. Nu wordt de brink o.a. gebruikt voor allerlei volksspelen zoals touwtrekken, sprietlopen, schaatsen op "De Riete" enz.

De voormalige gemeente Dwingeloo heeft in 1958 de brink overgenomen van de boermarke Dwingeloo voor een bedrag van € 2857,--. Sinds 1967 is de brink in Dwingeloo een z.g. "Van rijkswege beschermd dorpsgezicht" aangewezen in het kader van artikel 20 van de Monumentenwet.

Naast de afmetingen en de vorm is de brink bijzonder vanwege de veelal statige bebouwing rondom de brink. Naast een aantal grote panden die een horecabestemming hebben, bevinden zich rond de brink een aantal herenhuizen en statige monumentale boerderijen. Ook het voormalige gemeentehuis valt op, in een neostijl gebouwd in de zuidoost hoek van de brink.

De brink herbergt een dobbe "De Riete" (water) welke een van de twee dobben is die in Drenthe hun oorspronkelijke vorm hebben behouden.

De brink is in 1979-1980 hersteld en opgeknapt. Dit is ook gebeurd in de periode 2010 – 2012.

#### *3.3.3.3 Doorvertaling bestemmingsplan*

In het voorliggende plan is voor de brink de bestemming 'Groen' en de dubbelbestemming 'Waarde - Beschermd dorpsgezicht' opgenomen. Deze bestemmingen bieden voldoende waarborgen voor de beleidsuitgangspunten.

#### **3.3.4 Conclusie toetsing aan gemeentelijk beleid**

Geconcludeerd kan worden dat belangrijke gemeentelijke kwaliteiten zoals opgenomen in voorgaande beleidsdocumenten worden gerespecteerd en dat dit bestemmingsplan voorziet in een regeling waarbinnen belangrijke beleidsambities voldoende gestimuleerd kunnen worden.

# <span id="page-24-0"></span>**HOOFDSTUK 4 MILIEU- EN OMGEVINGSASPECTEN**

Op grond van artikel 3.1.6 van het Besluit ruimtelijke ordening moet in de toelichting op het bestemmingsplan een beschrijving worden opgenomen van de wijze waarop de milieukwaliteitseisen bij het plan zijn betrokken. Daarbij moet rekening gehouden worden met de geldende wet- en regelgeving en met de vastgestelde (boven)gemeentelijke beleidskaders. Bovendien is een bestemmingsplan vaak een belangrijk middel voor afstemming tussen de milieuaspecten en ruimtelijke ordening.

In dit hoofdstuk worden de resultaten van het onderzoek naar de milieukundige uitvoerbaarheid beschreven. Het betreft de thema's geluid, bodem, luchtkwaliteit, externe veiligheid, milieuzonering, geur, ecologie, archeologie & cultuurhistorie, het Besluit milieueffectrapportage en klimaat en duurzaamheid.

# <span id="page-24-1"></span>**4.1 Geluid (Wet geluidhinder)**

#### **4.1.1 Algemeen**

De Wet geluidhinder (Wgh) bevat geluidnormen en richtlijnen over de toelaatbaarheid van geluidniveaus als gevolg van rail- en wegverkeerslawaai en industrielawaai. De Wgh geeft aan dat een akoestisch onderzoek moet worden uitgevoerd bij het voorbereiden van de vaststelling van een bestemmingsplan of het nemen van een omgevingsvergunning indien het plan een geluidgevoelig object mogelijk maakt binnen een geluidszone van een bestaande geluidsbron of indien het plan een nieuwe geluidsbron mogelijk maakt. Het akoestisch onderzoek moet uitwijzen of de wettelijke voorkeursgrenswaarde bij geluidgevoelige objecten wordt overschreden en zo ja, welke maatregelen nodig zijn om aan de voorkeursgrenswaarde te voldoen.

#### **4.1.2 Verantwoording**

#### *4.1.2.1 Wegverkeerslawaai*

Ten aanzien van het aspect wegverkeerslawaai wordt opgemerkt dat dit bestemmingsplan conserverend van aard is en uitsluitend de bestaande (planologische) situatie opnieuw vastlegt. In hoeverre binnen het plangebied voldaan wordt aan het ambitieniveau of welke maatregelen genomen moeten worden om aan het ambitieniveau voor wegverkeerslawaai te kunnen voldoen, is in het kader van dit conserverende plan niet van belang. Er worden immers geen nieuwe geluidsgevoelige objecten of nieuwe geluidsbronnen mogelijk gemaakt die nog niet aanwezig zijn, of te realiseren zijn op basis van geldende bestemmingsplannen en/of verleende vergunningen. Indien de in het plan opgenomen afwijkingsbevoegdheden het uitvoeren van een akoestisch onderzoek noodzakelijk maken, dient voorafgaand aan het verlenen van de omgevingsvergunning voor het bouwen/ gewijzigd gebruik te worden aangetoond dat de geluidsbelasting in overeenstemming is met het nieuwe gebruik.

#### *4.1.2.2 Railverkeerslawaai*

In het plangebied of in de nabijheid van het plangebied komen geen spoorwegen voor. Railverkeerslawaai is daarom niet van toepassing.

#### *4.1.2.3 Industrielawaai*

Het aanwezige bedrijventerrein betreft geen geluidsgezoneerd bedrijventerrein, waardoor het aspect industrielawaai, als bedoeld in de Wet geluidhinder, niet van toepassing is.

#### **4.1.3 Conclusie**

In het kader van dit actualiserende en conserverende bestemmingsplan vormt de Wet geluidhinder geen belemmering.

# <span id="page-25-0"></span>**4.2 Bodemkwaliteit**

#### **4.2.1 Algemeen**

Bij de vaststelling van een bestemmingsplan dient te worden bepaald of de aanwezige bodemkwaliteit past bij het toekomstige gebruik van die bodem en of deze aspecten optimaal op elkaar kunnen worden afgestemd. Om hierin inzicht te krijgen, dient doorgaans een bodemonderzoek te worden verricht conform de richtlijnen NEN 5740.

#### **4.2.2 Verantwoording**

Dit bestemmingsplan heeft een conserverend en beheersgericht karakter en voorziet niet in nieuwe ontwikkelingen die het uitvoeren van een bodemonderzoek noodzakelijk maken. Indien de in het plan opgenomen afwijkingsbevoegdheden het uitvoeren van een bodemonderzoek noodzakelijk maken, dient voorafgaand aan het verlenen van de omgevingsvergunning voor het bouwen/ gewijzigd gebruik te worden aangetoond dat de kwaliteit van bodem in overeenstemming is met het nieuwe gebruik.

#### **4.2.3 Conclusie**

Het aspect bodem vormt geen belemmering voor de uitvoerbaarheid van dit plan.

# <span id="page-25-1"></span>**4.3 Luchtkwaliteit**

#### **4.3.1 Algemeen**

Om een goede luchtkwaliteit in Europa te garanderen heeft de Europese unie een viertal kaderrichtlijnen opgesteld. De hiervan afgeleide Nederlandse wetgeving is vastgelegd in hoofdstuk 5, titel 2 van de Wet milieubeheer. Deze wetgeving staat ook bekend als de Wet luchtkwaliteit.

In de algemene maatregel van bestuur 'Niet in betekenende mate bijdragen' (Besluit NIBM) en de ministeriële regeling NIBM (Regeling NIBM) zijn de uitvoeringsregels vastgelegd die betrekking hebben op het begrip NIBM. In de Regeling NIBM is een lijst met categorieën van gevallen (inrichtingen, kantoor- en woningbouwlocaties) opgenomen die niet in betekenende mate bijdragen aan de luchtverontreiniging. Enkele voorbeelden zijn:

- woningen: 1500 met een enkele ontsluitingsweg;
- woningen: 3000 met twee ontsluitingswegen;
- kantoren: 100.000 m2 bruto vloeroppervlak met een enkele ontsluitingsweg.

Daarnaast is ook het ´Besluit gevoelige bestemmingen´ van toepassing voor gevoelige bestemmingen op een locatie binnen 300 meter vanaf de rand van rijkswegen of binnen 50 meter vanaf de rand van provinciale wegen. Bij realisatie van 'gevoelige bestemmingen' binnen deze zones is toetsing aan de grenswaarden die genoemd zijn in de Wet luchtkwaliteit nodig. Deze 'gevoelige bestemmingen' zijn scholen, kinderdagverblijven en verzorgings-, verpleeg- en bejaardentehuizen. Woningen en ziekenhuizen/ klinieken zijn geen gevoelige bestemmingen.

#### **4.3.2 Verantwoording**

Dit bestemmingsplan voorziet uitsluitend in een actueel juridisch-planologisch kader voor de bestaande (planologische) situatie in het plangebied. In dit plan worden geen nieuwe ontwikkelingen mogelijk gemaakt die nog niet vervat zijn in een onherroepelijk bestemmingsplan of waarvoor anderszins een planologische procedure is afgerond of een vergunning is verleend. De in het plan opgenomen afwijkingsbevoegdheden en wijzigingsbevoegdheden zijn beperkt van omvang en zullen niet leiden tot een onevenredige verslechtering van de luchtkwaliteit.

Vaststelling van dit bestemmingsplan leidt dan ook niet tot een onevenredige verslechtering van de luchtkwaliteit in het plangebied.

#### **4.3.3 Conclusie**

Het aspect luchtkwaliteit vormt derhalve geen belemmering voor dit bestemmingsplan.

# <span id="page-26-0"></span>**4.4 Externe veiligheid**

#### **4.4.1 Algemeen**

Externe veiligheid is een beleidsveld dat is gericht op het beheersen van risico's die ontstaan voor de omgeving bij de productie, de opslag, de verlading, het gebruik en het transport van gevaarlijke stoffen. Bij nieuwe ontwikkelingen moet worden voldaan aan strikte risicogrenzen. Een en ander brengt met zich mee dat nieuwe ruimtelijke ontwikkelingen moeten worden getoetst aan wet- en regelgeving op het gebied van externe veiligheid. Concreet gaat het om risicovolle bedrijven, vervoer gevaarlijke stoffen per weg, spoor en water en transport gevaarlijke stoffen via buisleidingen. Op de diverse aspecten van externe veiligheid is afzonderlijke wetgeving van toepassing. Voor risicovolle bedrijven gelden onder meer:

- het Besluit externe veiligheid inrichtingen (Bevi);
- de Regeling externe veiligheid inrichtingen (Revi);
- het Registratiebesluit externe veiligheid;
- het Besluit risico's zware ongevallen 2015 (Brzo 2015);
- het Vuurwerkbesluit.

Voor vervoer gevaarlijke stoffen geldt de 'Wet Basisnet vervoer gevaarlijke stoffen' (Wet Basisnet). Dat vervoer gaat over water, spoor, wegen, per buisleiding of door de lucht. De regels van het Basisnet voor ruimtelijke ordening zijn vastgesteld in:

- het Besluit externe veiligheid transportroutes (Bevt);
- het Besluit externe veiligheid buisleidingen (Bevb);
- de Regeling basisnet;
- de (aanpassing) Regeling Bouwbesluit (veiligheidszone en plasbrandaandachtsgebied).

Het doel van wetgeving op het gebied van externe veiligheid is risico's waaraan burgers in hun leefomgeving worden blootgesteld vanwege risicovolle inrichtingen en activiteiten tot een aanvaardbaar minimum te beperken. Het is noodzakelijk inzicht te hebben in de kwetsbare en beperkt kwetsbare objecten en het plaatsgebonden en het groepsrisico.

#### **4.4.2 Verantwoording**

Aan hand van de Risicokaart is een inventarisatie verricht van risicobronnen in en rond het plangebied. In de onderstaande afbeelding is een uitsnede van de Risicokaart met betrekking tot het plangebied weergegeven.

*Afbeelding 4.1: Uitsnede Risicokaart (Bron: Risicokaart.nl)*

Op de hoek Valderseweg – N855 bevindt zich autobedrijf Chatelain. Hier bevindt zich een LPG-installatie. Omdat binnen plaatsgebonden risicocontour van het tankstation geen objecten van derden aanwezig zijn of geprojecteerd voldoet het bestemmingsplan aan de grens- en richtwaarde van het plaatsgebonden risico 10-6 per jaar. De hoogte van het groepsrisico geeft geen aanleiding om het bestemmingsplan niet vast te stellen. De oriëntatiewaarde wordt niet overschreden en er vindt geen verandering van het groepsrisico plaats. Het voorontwerpbestemmingsplan is tevens voor advies omtrent zelfredzaamheid en hulpverlening voorgelegd aan de Veiligheidsregio Drenthe (VRD). Deze instantie heeft aangeven gezien het consoliderende karakter van het bestemmingsplan en het feit dat er dus geen nieuwe kwetsbare objecten of risicovolle objecten worden mogelijk gemaakt er voor de VRD geen reden is voor het geven van een advies.

De veiligheidszone LPG is net als in het geldende plan als gebiedsaanduiding opgenomen in het juridisch bindende gedeelte van het bestemmingsplan. Binnen deze veiligheidszone mogen geen kwetsbare en beperkt kwetsbare objecten worden opgericht. Daarnaast is het explosieaandachtsgebied middels een gebiedsaanduiding op de verbeelding aangegeven. In de planregels is geborgd dat binnen het explosieaandachtsgebied geen zeer kwetsbare objecten kunnen worden gerealiseerd.

Op de locatie Heuvelenweg 20 was voorheen een LPG-contour vanwege de aanwezige LPG-installatie aanwezig. Milieutechnisch is LPG-verkoop reeds beëindigd. Daarom is in dit bestemmingsplan de veiligheidszone planologisch verwijderd.

Voor het overige zijn er in het kader van externe veiligheid geen onderdelen die een nadere verantwoording behoeven.

#### **4.4.3 Conclusie**

Dit bestemmingsplan heeft een conserverend en beheersgericht karakter en maakt geen nieuwe ontwikkelingen mogelijk die nog niet vervat zijn in een onherroepelijk bestemmingsplan of waarvoor anderszins een planologische procedure is afgerond of een vergunning is verleend.

Gezien het vorenstaande wordt gesteld dat dit bestemmingsplan in overeenstemming is met wet- en regelgeving ter zake van externe veiligheid.

# <span id="page-28-0"></span>**4.5 Milieuzonering**

#### **4.5.1 Algemeen**

Zowel de ruimtelijke ordening als het milieubeleid stellen zich ten doel een goede kwaliteit van het leefmilieu te handhaven en te bevorderen. Dit gebeurt onder andere door milieuzonering. Onder milieuzonering verstaan we het aanbrengen van een voldoende ruimtelijke scheiding tussen milieubelastende bedrijven of inrichtingen enerzijds en milieugevoelige functies als wonen en recreëren anderzijds. De ruimtelijke scheiding bestaat doorgaans uit het aanhouden van een bepaalde afstand tussen milieubelastende en milieugevoelige functies.

Voor het bepalen van de aan te houden afstanden wordt de VNG-uitgave 'Bedrijven en Milieuzonering' uit 2009 gehanteerd. Deze uitgave bevat een lijst, waarin voor een hele reeks van milieubelastende activiteiten (naar SBI-code gerangschikt) richtafstanden zijn gegeven ten opzichte van milieugevoelige functies. De lijst geeft richtafstanden voor de ruimtelijk relevante milieuaspecten geur, stof, geluid en gevaar. De grootste van de vier richtafstanden is bepalend voor de indeling van een milieubelastende activiteit in een milieucategorie en daarmee ook voor de uiteindelijke richtafstand. De richtafstandenlijst gaat uit van gemiddeld moderne bedrijven. Indien bekend is welke activiteiten concreet zullen worden uitgeoefend, kan gemotiveerd worden uitgegaan van de daadwerkelijk te verwachten milieubelasting, in plaats van de richtafstanden. De afstanden worden gemeten tussen enerzijds de grens van de bestemming die de milieubelastende functie(s) toelaat en anderzijds de uiterste situering van de gevel van een milieugevoelige functie die op grond van het bestemmingsplan mogelijk is.

#### **4.5.2 Gebiedstypen**

#### *4.5.2.1 Algemeen*

In de VNG-uitgave 'Bedrijven en Milieuzonering' wordt een tweetal gebiedstypen te onderscheiden; 'rustige woonwijk' en 'gemengd gebied'. Een 'rustige woonwijk' is een woonwijk die is ingericht volgens het principe van functiescheiding. Afgezien van wijkgebonden voorzieningen komen vrijwel geen andere functies (zoals bedrijven, winkels, horeca of kantoren) voor. Van een 'gemengd gebied' is sprake indien direct naast woningen andere functies voorkomen zoals winkels, horeca en kleine bedrijven. Ook de aanwezigheid van verkeersaders kan een hogere milieubelasting in het gebied veroorzaken dan aanwezig is in een rustige woonwijk.

De Staat van Bedrijfsactiviteiten in bijlage 1 van de VNG-publicatie is afgestemd op het omgevingstype 'rustige woonwijk'. Deze richtafstanden kunnen zonder dat dit ten koste gaat van het woon- en leefklimaat, met één afstandsstap worden verlaagd indien sprake is van omgevingstype gemengd gebied. Hier kan de verhoogde milieubelasting voor bijvoorbeeld geluid de toepassing van kleinere richtafstanden rechtvaardigen. Geluid is voor de te hanteren afstand van milieubelastende activiteiten veelal bepalend.

Welke richtafstanden gelden voor de omgevingstypen 'rustige woonwijk' en 'gemengd gebied' is hieronder weergegeven.

| Milieucategorie | Richtafstanden tot omgevingstype rustige | Richtafstanden tot omgevingstype gemengd |
|-----------------|------------------------------------------|------------------------------------------|
|                 | woonwijk                                 | gebied                                   |
| 1               | 10 m                                     | 0 m                                      |
| 2               | 30 m                                     | 10 m                                     |
| 3.1             | 50 m                                     | 30 m                                     |
| 3.2             | 100 m                                    | 50 m                                     |
| 4.1             | 200 m                                    | 100 m                                    |
| 4.2             | 300 m                                    | 200 m                                    |
| 5.1             | 500 m                                    | 300 m                                    |
| 5.2             | 700 m                                    | 500 m                                    |
| 5.3             | 1.000 m                                  | 700 m                                    |
| 6               | 1.500 m                                  | 1.000 m                                  |

#### **4.5.3 Verantwoording**

In het plangebied is onderscheid te maken tussen de bedrijventerrein en de verspreid in de kern aanwezige overige bedrijvigheid/bestemmingen.

#### *4.5.3.1 Bedrijventerrein De Valderse*

#### Uitgangspunt geldend bestemmingsplan "Dwingeloo 2005"

In het geldende bestemmingsplan Dwingeloo 2005 is gebruik gemaakt van milieuzonering om zodoende voldoende afstand aan te houden tot milieugevoelige functies zoals 'wonen', waarbij de omgeving is getypeerd als een 'rustige woonwijk'. De zonering is gekoppeld aan zones B, C en D, die met milieucirkels zijn vastgelegd op de plankaart. Maatwerk is destijds geleverd voor Vos Banket, die expliciet is aangeduid, aangezien dit bedrijf niet bij recht paste in de bedrijvenlijst.

#### Uitgangspunten milieuzonering voorliggend bestemmingsplan

De bovenstaande uitgangspunten worden ook in dit plan gehanteerd. Dit betekent dat de huidige zonering wordt overgenomen. De zoneringsregeling in het bestemmingsplan "Dwingeloo 2005" gaat uit van een categorisering B tot met D, die in voorliggend bestemmingsplan doorvertaald wordt door op te nemen dat:

- ter plaatse van de aanduiding bedrijf tot en met categorie 2', voor bedrijven tot en met categorie 2 van de 'Staat van Bedrijfsactiviteiten', die als bijlage bij de regels is gevoegd;
- ter plaatse van de aanduiding 'bedrijf tot en met categorie 3.1', voor bedrijven tot en met categorie 3.1 van de 'Staat van Bedrijfsactiviteiten', die als bijlage bij de regels is gevoegd;
- ter plaatse van de aanduiding bedrijf tot en met categorie 3.2.', voor bedrijven tot en met categorie 3.2 van de 'Staat van Bedrijfsactiviteiten', die als bijlage bij de regels is gevoegd.

Dit betekent dat in dit bestemmingsplan wederom is vastgelegd dat:

- Binnen een afstand van 30 meter ten opzichte van gevoelige objecten wordt maximaal bedrijvigheid in de categorie 2 toegestaan;
- Binnen een afstand van 50 meter ten opzichte van gevoelige objecten wordt maximaal bedrijvigheid in de categorie 3.1 toegestaan;
- Op een grotere afstand dan 100 meter ten opzichte van gevoelige objecten wordt maximaal bedrijvigheid in de categorie 3.2 toegestaan.

De bestaande bedrijvigheid die behoort tot een hogere milieucategorie dan ter plaatse toegestaan wordt in dit plan weer specifiek aangeduid. Het is niet wenselijk bestaande bedrijven onder het overgangsrecht te laten vallen. Ook in het kader van dit actualiserende bestemmingsplan acht de gemeente bedrijvigheid tot maximaal de milieucategorie 3.2, mits op voldoende afstand tot milieugevoelige objecten, passend. Middels een afwijkingsbevoegdheid wordt wel bedrijvigheid toegestaan die vergelijkbaar is met de toegestane bedrijvigheid maar niet wordt genoemd in de Staat van Bedrijfsactiviteiten Bedrijventerrein.

#### *4.5.3.2 Overige bedrijvigheid/ bestemmingen*

Binnen het plangebied komen buiten de bedrijventerreinen nog diverse andere vormen van bedrijvigheid voor die in het kader van milieuzonering toegelicht dienen te worden. Hierop wordt hierna aan de hand van de in dit bestemmingsplan opgenomen bestemmingen en de daarbinnen toegestane activiteiten nader ingegaan.

#### Bestemming 'Bedrijf - Opslag' en 'Bedrijf – Hovenier'

De binnen het plangebied voorkomende verspreid liggende bedrijven zijn bestemd als 'Bedrijf - Opslag' en 'Bedrijf – Hovenier'. Voor wat betreft de bestemming 'Bedrijf – Opslag' wordt geconcludeerd dat deze wijze van bestemmen komt overeen met de wijze van bestemmen uit het geldende bestemmingsplan en op deze wijze worden de bestaande gebruiksmogelijkheden gerespecteerd zonder afbreuk te doen aan het woon- en leefklimaat ter plaatse van omliggende milieugevoelige objecten. Het aanduiden van de woon-werklocatie ter plaatse is tevens in overeenstemming met een goede ruimtelijke ordening, zo blijkt uit de ruimtelijke onderbouwing op basis waarvan de afwijking wordt toegestaan.

De hoveniersactiviteiten aan de Lheeweg 9 vielen voorheen als nevenactiviteit onder de woonbestemming. Nu de hoofdactiviteit zich met name richt op de bedrijfsactiviteiten en het gebruik als jarenlang in deze vorm aanwezig is, is gekozen om de activiteiten positief te bestemmen. Op basis van de VNG-uitgave is het bedrijf te categoriseren als 'Dienstverlening t.b.v. de landbouw - plantsoenendiensten en hoveniersbedrijven: b.o. <= 500 m²' (milieucategorie 2), waarvoor een richtafstand van 30 meter geldt. Binnen deze richtafstand bevinden zich gevoelige objecten. In dit bestemmingsplan wordt de huidige situatie planologisch vastgelegd, waarbij geen extra bedrijfsactiviteiten worden toegestaan dan nu aanwezig. Detailhandel wordt uitgesloten op de locatie. Door positief te bestemmen ontstaat er niet meer hinder, waardoor het toekennen van de bestemming 'Bedrijf – Hovenier' acceptabel wordt geacht.

#### Bestemmingen 'Centrum' en 'Detailhandel'

Binnen de bestemming 'Centrum' wordt een breed pallet aan functies toegestaan. Voornoemde gebruiksmogelijkheden komen overeen met de gebruiksmogelijkheden zoals deze nu nog zijn opgenomen in het ter plaatse geldende bestemmingsplan. De functies die binnen deze bestemmingen worden toegestaan komen in centrumgebieden veel voor naast of direct boven woningen. Dergelijke functies worden over het algemeen gezien als passend binnen een centrumgebied en kennen een zodanig beperkte milieubelasting dat geen sprake zal zijn van een onaanvaardbare milieuhinder voor omliggende milieugevoelige objecten. Hierbij dient in acht te worden genomen dat in centrumgebieden een mix van functies en levendigheid wordt nagestreefd.

De bestaande detailhandelsvoorzieningen zijn ook overeenkomstig de huidige bestemmingen bestemd tot 'Detailhandel'. Deze wijze van bestemmen komt overeen met de wijze van bestemmen uit de geldende bestemmingsplannen en op deze wijze worden de bestaande gebruiksmogelijkheden gerespecteerd zonder afbreuk te doen aan het woon- en leefklimaat ter plaatse van omliggende milieugevoelige objecten.

#### Bestemming 'Gemengd'

Deze bestemming is toegekend aan het perceel Heuvelenweg 20, waar voorheen een garagebedrijf was gevestigd. Met het toekennen van een gemengde bestemming kan het perceel voor bredere doeleinden worden gebruikt, maar is er ten opzichte van het garagebedrijf sprake van bedrijvigheid in een lagere milieucategorie. Vanuit planologisch oogpunt bezien is er sprake van een planologische verbetering.

#### Bestemming 'Horeca'

De bestaande horecabestemming en horeca-aanduidingen binnen het plangebied zijn – voor zover nog relevant - gerespecteerd met dit plan. Binnen de bestemming 'Horeca' is horeca tot en met categorie VI toegestaan zoals opgenomen in een lijst van horeca-activiteiten. Dit betreft wat zwaardere horeca dan binnen de aanduiding 'horeca' in de centrumbestemming is toegestaan (tot en met categorie V).

Ook ten aanzien hiervan wordt geconcludeerd dat het handhaven van de huidige gebruiksmogelijkheden niet leidt tot een onevenredige aantasting van het woon- en leefklimaat van omwonenden.

#### Bestemming 'Kantoor'

Het Univé kantoor en het kantoor van Varekamp Notariaat zijn bestemd als 'Kantoor'. Dit kantoor bevindt zich aan de Entingheweg 20a.

#### Bestemming 'Maatschappelijk'

De bestemming 'Maatschappelijk' staat een mix van functies op het gebied van maatschappelijke voorzieningen toe. In deze bestemming zijn maatschappelijke voorzieningen opgenomen zoals omschreven in de begripsbepaling:

*educatieve, sociale, medische, sociaal-culturele en levensbeschouwelijke voorzieningen en voorzieningen ten behoeve van openbare dienstverlening, alsook ondergeschikte detailhandel en horeca ten dienste van deze voorzieningen;*

Maatschappelijke voorzieningen zijn veelal functies die, afhankelijk van hun omvang en intensiteit, goed verenigbaar zijn met de woonfunctie. In woongebieden worden dergelijke voorzieningen ook niet gezien als ongewenst maar als onderdeel van het woongebied. Dit temeer omdat hierbij vaak sprake is van een minimale of zelf helemaal geen milieubelasting op de omgeving.

#### Bestemming 'Recreatie – Dagrecreatie'

De bestemming 'Recreatie -Dagrecreatie is toegekend aan de ijsbaan. Binnen deze bestemming worden de bestaande gebruiksmogelijkheden gerespecteerd. Het respecteren van de bestaande gebruiksmogelijkheden doet geen afbreuk aan het huidige woon- en leefklimaat van omwonenden.

#### Bestemming 'Sport' en 'Sport – Manege'

De bestemming 'Sport' is toegekend aan het huidige sportcomplex en de manege ('Sport – Manege'). Binnen deze bestemming worden de bestaande gebruiksmogelijkheden gerespecteerd. Het respecteren van de bestaande gebruiksmogelijkheden doet geen afbreuk aan het huidige woon- en leefklimaat van omwonenden.

#### Bestemming 'Wonen'

Tot slot wordt binnen de bestemming 'Wonen' de uitoefening van een aan-huis-verbonden-beroep en kleinschalige bedrijfsmatige activiteit, zij het middels afwijking, een bed & breakfast toegestaan. Deze functies worden als passend beschouwd binnen een woonomgeving. Wel dient in beide gevallen sprake te zijn van een ondergeschiktheid aan de woonfunctie en zijn nadere voorwaarden in de regels opgenomen om overlast voor de omgeving te voorkomen.

#### **4.5.4 Conclusie**

Dit bestemmingsplan is conserverend van aard en legt de huidige (planologische) situatie grotendeels opnieuw vast. Met het hanteren van de vorenstaande werkwijze worden de huidige gebruiksmogelijkheden zoveel mogelijk gerespecteerd en wordt ten opzichte van de huidige situatie geen afbreuk gedaan aan het woon- en leefklimaat van omwonenden. Andersom worden bedrijven en andere functies niet extra beperkt als gevolg van de vaststelling van dit plan aangezien er geen nieuwe gevoelige functies worden toegestaan die nog niet vervat zijn in een onherroepelijk bestemmingsplan of waarvoor anderszins een planologische procedure is afgerond of vergunning is verleend. Geconcludeerd wordt dat het aspect milieuzonering geen belemmering vormt.

# <span id="page-31-0"></span>**4.6 Geur**

#### **4.6.1 Wet geurhinder en veehouderij & Activiteitenbesluit**

De Wet geurhinder en veehouderij (Wgv) vormt het toetsingskader voor vergunningsplichtige veehouderijen, als het gaat om geurhinder. Voor meldingsplichtige veehouderijbedrijven is het beoordelingskader voor geurhinder opgenomen in het Activiteitenbesluit.

De Wgv stelt één landsdekkend beoordelingskader met een indeling in twee categorieën. Voor diercategorieën waarvan de geuremissie per dier is vastgesteld, wordt deze waarde uitgedrukt in een ten hoogste toegestane geurbelasting op een geurgevoelig object. Voor de andere diercategorieën is die waarde een wettelijke vastgestelde afstand die ten minste moet worden aangehouden.

Voor diercategorieën waarvoor in de Wgv een geuremissie per dier is vastgesteld geldt dat, binnen een concentratiegebied, de geurbelasting op geurgevoelige objecten binnen de bebouwde kom niet meer dan 3 odour units per kubieke meter lucht mag bedragen. Voor geurgevoelige objecten buiten de bebouwde kom mag deze niet meer bedragen dan 14 odour units per kubieke meter lucht.

Op grond van de Wet geurhinder en veehouderij (Wgv) dient voor diercategorieën waarvoor per dier geen geuremissie is vastgesteld (bijvoorbeeld melkkoeien en paarden) en een geurgevoelig object de volgende afstanden aangehouden te worden:

- ten minste 100 meter indien het geurgevoelige object binnen de bebouwde kom is gelegen, en
- ten minste 50 meter indien het geurgevoelige object buiten de bebouwde kom is gelegen.

Voor meldingsplichtige veehouderijbedrijven gelden tevens vaste afstandseisen. Deze eisen zijn gebaseerd op en komen overeen met de vaste afstanden zoals opgenomen in de Wgv.

De definitie van een geurgevoelig object luidt: *gebouw, bestemd voor en blijkens aard, indeling en inrichting geschikt om te worden gebruikt voor menselijk wonen of menselijk verblijf en die daarvoor permanent of een daarmee vergelijkbare wijze van gebruik, wordt gebruikt.*

#### **4.6.2 Verantwoording**

Binnen de kern komen geen agrarische bedrijven voor. Rondom de kernen zijn wel diverse agrarische aanwezig. Over het algemeen zijn deze bedrijven op voldoende afstand gesitueerd van geurgevoelige objecten. Daarbij legt het bestemmingsplan uitsluitend de bestaande planologische situatie opnieuw vast. Het opnieuw vastleggen van de huidige planologische situatie leidt niet tot extra beperkingen voor omliggende agrarische bedrijven of een verslechtering van het woon- en leefklimaat ter plaatse van bestaande geurgevoelige objecten.

#### **4.6.3 Conclusie**

Veehouderijbedrijven worden niet extra beperkt in hun bedrijfsvoering of ontwikkelingsmogelijkheden als gevolg van de vaststelling van dit plan. Andersom draagt dit bestemmingsplan niet bij aan een verslechtering van de geursituatie in het plangebied. Het aspect geurhinder vanwege veehouderijen levert daarom geen belemmering op voor het bestemmingsplan.

# <span id="page-32-0"></span>**4.7 Ecologie**

#### **4.7.1 Algemeen**

Bescherming in het kader van de natuur wet- en regelgeving is op te delen in gebieds- en soortenbescherming. Bij gebiedsbescherming heeft men te maken met de Wet Natuurbescherming en het Natuurnetwerk Nederland (NNN). In de wet heet dit de Ecologische Hoofdstructuur (EHS).

#### **4.7.2 Gebiedsbescherming**

#### *4.7.2.1 Algemeen*

Natura 2000 is een samenhangend netwerk van natuurgebieden in Europa. Natura 2000 bestaat uit gebieden die zijn aangewezen in het kader van de Europese Vogelrichtlijn (79/409/EEG) en gebieden die zijn aangemeld op grond van de Europese Habitatrichtlijn (92/43/EEG). Deze gebieden worden in Nederland op grond van de Wet Natuurbescherming beschermd.

De Ecologische Hoofdstructuur (EHS) is de kern van het Nederlandse natuurbeleid (NNN). De EHS is in provinciale structuurvisies uitgewerkt. In of in de directe nabijheid van de EHS geldt het 'nee, tenzij'- principe. In principe zijn er geen ontwikkelingen toegestaan als zij de wezenlijke kenmerken of waarden van het gebied aantasten.

#### *4.7.2.2 Verantwoording gebiedsbescherming*

#### Natura 2000-gebieden

In een straal van 5 kilometer rondom het plangebied bevinden zich een drietal Natura 2000-gebieden. Het gaat hierbij om:

- Drents-Friese Wold & Leggelderveld op een afstand van 3 kilometer;
- Holtingerveld op een afstand van 4,5 kilometer.
- Dwingelderveld op een afstand van 880 meter.

De ligging van het plangebied ten opzichte van deze gebieden zijn hierna weergegeven.

*Afbeelding 4.3: Ligging ten opzichte van Natura 2000-gebied (Bron: Provincie Drenthe)*

Dit bestemmingsplan heeft een conserverend en beheersgericht karakter en maakt ten opzichte van het geldende planologisch regiem geen nieuwe ontwikkelingen mogelijk. Wel zijn binnen de diverse bestemmingen afwijkings- en wijzigingsbevoegdheden opgenomen. De afwijkingsbevoegdheden maken het enkel mogelijk om op ondergeschikte punten van de regels in het bestemmingsplan af te wijken. Ook de in het plan opgenomen wijzigingsregels leiden niet tot een wezenlijk ander plan en zijn beperkt van aard en invloed. Derhalve wordt geconcludeerd dat vaststelling van dit bestemmingsplan geen significant negatieve effecten op de instandhoudingsdoelstellingen van Natura 2000-gebieden tot gevolg heeft.

#### Ecologische hoofdstructuur

Het meest nabijgelegen gebied dat is aangewezen als EHS is gelegen op een afstand van circa 700 meter ten zuiden van de kern Dwingeloo. De ligging van het plangebied ten opzichte van de kern Dwingeloo is hierna weergegeven.

*Afbeelding 4.4: Ligging ten opzichte van EHS (Bron: Provincie Drenthe)*

Zoals meermaals aangegeven voorziet dit bestemmingsplan niet in nieuwe ontwikkelingen maar wordt uitsluitend de bestaande (planologische) situatie opnieuw vastgelegd. Gezien het feit dat de concreet begrensde EHS niet is gelegen binnen het plangebied en gezien de aard van dit bestemmingsplan wordt geconcludeerd dat dit bestemmingsplan geen aantasting van de wezenlijke kenmerken en waarden van de EHS tot gevolg heeft.

#### **4.7.3 Soortenbescherming**

#### *4.7.3.1 Algemeen*

Wat betreft de soortbescherming is de Wet Natuurbescherming van toepassing. Hierin wordt onder andere de bescherming van dier- en plantensoorten geregeld. Bij ruimtelijke ontwikkelingen dient te worden getoetst of er sprake is van negatieve effecten op de aanwezige natuurwaarden. Als hiervan sprake is, moet ontheffing of vrijstelling worden gevraagd.

#### *4.7.3.2 Situatie plangebied*

Zoals meermaals aangegeven voorziet dit bestemmingsplan niet in nieuwe ontwikkelingen maar wordt uitsluitend de bestaande (planologische) situatie opnieuw vastgelegd. (Veld)onderzoek in het kader van de Wet Natuurbescherming niet noodzakelijk geacht. Onderzoek in verband met beschermde natuurgebieden wordt niet noodzakelijk geacht.

Aan de bestaande grotere groenstructuren is, voor zover hier sprake is van openbaar groen, conform het ter plaatse geldend bestemmingsplan een passende bestemming toegekend.

De beperkte ontwikkelingsmogelijkheden die het bestemmingsplan mogelijk maakt hebben, gezien de geringe omvang ervan, geen onaanvaardbare nadelige gevolgen op ecologische waarden. Gezien het feit dat wetgeving zoals de Wet Natuurbescherming, bijvoorbeeld bij de sloop van gebouwen, ook buiten de regels van het bestemmingsplan van kracht is, wordt het opnemen van specifieke regels niet noodzakelijk geacht.

#### **4.7.4 Conclusie**

Het aspect ecologie vormt geen belemmering voor de vaststelling van dit bestemmingsplan.

# <span id="page-35-0"></span>**4.8 Archeologie & Cultuurhistorie**

#### **4.8.1 Archeologie**

#### *4.8.1.1 Algemeen*

Op grond van de Erfgoedwet is de gemeente verantwoordelijk voor de archeologische monumentenzorg in haar gebied. De Erfgoedwet zal voor het deel dat betrekking heeft op de besluitvorming in de fysieke leefomgeving, vervangen worden door de Omgevingswet. Totdat de Omgevingswet van kracht wordt, geldt het overgangsrecht dat opgenomen is in de Erfgoedwet. De gemeente heeft een archeologische zorgplicht en dient in ruimtelijke plannen te borgen dat bij ontwikkelingen die leiden tot grondwerken er voldoende aandacht is voor de aanwezige en te verwachten archeologische waarden.

Initiatiefnemers van projecten waarbij de bodem wordt verstoord, kunnen verplicht zijn om archeologisch onderzoek te laten uitvoeren. Als blijkt dat in het plangebied behoudenswaardige archeologische vindplaatsen aanwezig zijn, dan kan de initiatiefnemer verplicht worden hiermee rekening te houden. Dit kan leiden tot een aanpassing van de plannen, waardoor de vindplaatsen behouden blijven, of tot een archeologische opgraving en publicatie van de resultaten.

#### *4.8.1.2 Verantwoording*

De gemeente Westerveld beschikt over een eigen archeologische verwachtings- en advieskaart. Een uitsnede van deze kaart met daarin weergegeven het plangebied is opgenomen in afbeelding 4.5.

*Afbeelding 4.5: Gemeentelijke archeologische verwachtings- en advieskaart (Bron: Gemeente Westerveld)*

| Archeologische beleidsadvieskaart                                                                         |                                                                      |                                                                                                                                                            |  |  |  |  |
|-----------------------------------------------------------------------------------------------------------|----------------------------------------------------------------------|------------------------------------------------------------------------------------------------------------------------------------------------------------|--|--|--|--|
| Gemeente Westerveld<br>RAAP-rapport 2021, kaartbijlage 3, schaal 1:25.000, uitsnedes 1:10.000, versie 2.1 |                                                                      |                                                                                                                                                            |  |  |  |  |
| legenda                                                                                                   |                                                                      |                                                                                                                                                            |  |  |  |  |
| verwachting                                                                                               |                                                                      | eerste fase archeologisch onderzoek                                                                                                                        |  |  |  |  |
|                                                                                                           | hoge of middelhoge verwachting                                       | Bij ingrepen > 1000 m² verkennend booronderzoek (6 boringen per ha), zo nodig karterend onderzoek                                                          |  |  |  |  |
|                                                                                                           | hoge of middelhoge verwachting, waarschijnlijk verstoord             | Bij ingrepen > 1000 m² controlerend verkennend onderzoek (3 boringen per ha)                                                                               |  |  |  |  |
|                                                                                                           | hoge venwachting (dikke stuifzanden)                                 | Bij ingrepen > 1000 m³ verkennend onderzoek (6 boringen dieper dan 1,5 -My, zo nodig katerend onderzoek                                                    |  |  |  |  |
|                                                                                                           | hoge verwachting (dekzandkoppen in beekdal)                          | Bij ingrepen > 100 m² verkennend booronderzoek (6 boringen per ha), zo nodig karterend boronderzoek (20 megaboringen per ha)                               |  |  |  |  |
|                                                                                                           | onbekende verwachting (bebouwing)                                    | Bij ingreen > 1000 m² extraptieren vanuit de omrophingsarden en bij hogelmiddelhoge verwachting zie hietoven en bij lage verwachting geen onderzoek versis |  |  |  |  |
|                                                                                                           | hoge verwachting (essen)                                             | Verkennend en karterend proefsleuvenonderzoek                                                                                                              |  |  |  |  |
|                                                                                                           | hoge verwachting (beekdal)                                           | Archeologische begeleiding (protocol opgraving) of bii concrete sanwiizingen voor structuren: proefsleuvenonderzoek                                        |  |  |  |  |
|                                                                                                           | hoge verwachting (beekdal), waarschijnlijk verstoord                 | Controlerend verkennend onderzoek (3 boringen perhesiogische begeleiding (protocol oggraving) of veldinsectie na uitveering bodemingrepen                  |  |  |  |  |
|                                                                                                           | middelhoge verwachting (beekdal)                                     | Veldinspectie na uitvoering bodemingrepen                                                                                                                  |  |  |  |  |
|                                                                                                           | middelhoge verwachting (beekdal), waarschijnlijk verstoord           | Controlerend verkennend onderzoek (3 boringen per ha), zo nodig veldinspectie na uitvoering bodemingrepen                                                  |  |  |  |  |
|                                                                                                           | lage verwachting                                                     | Geen onderzoek vereist                                                                                                                                     |  |  |  |  |
|                                                                                                           | lage verwachting, waarschijnlijk verstoord                           | Geen onderzoek vereist                                                                                                                                     |  |  |  |  |
|                                                                                                           |                                                                      |                                                                                                                                                            |  |  |  |  |
|                                                                                                           | bijzondere terreinen en gebieden                                     |                                                                                                                                                            |  |  |  |  |
|                                                                                                           | depressies/laagtes, al dan niet gevuld met organisch materiaal       | (Verkennend), karterend en waarderend booronderzoek                                                                                                        |  |  |  |  |
|                                                                                                           | terrein van archeologische waarde                                    | Waarderend onderzoek, via gemeente contact opnemen met provinciaal archeoloog                                                                              |  |  |  |  |
|                                                                                                           | terrein van hoge archeologische waarde                               | Behoud in situ, indien niet mogelijk opgraven; vrijstelling bij ingrepen < 70m² in de historische kernen                                                   |  |  |  |  |
|                                                                                                           | terrein van zeer hoge archeologische waarde                          | Behoud in situ, indien niet mogelik opgraven: vrijstelling bij ingregen < 70m³ in de historische kernen                                                    |  |  |  |  |
|                                                                                                           | terrein van zeer hoge archeologische waarde, beschermd               | Behoud in situ, bij ingrepen via gemeente contact opnemen met Rijksdienst voor het Cultureel Erfgoed                                                       |  |  |  |  |
|                                                                                                           | bufferzone AMK-terreinen                                             | Bij increpen via de gemeente contact opnemen met de provinciaal archeoloog                                                                                 |  |  |  |  |
|                                                                                                           | Havelterberg, Hesselte (oud-Darp), Celtic fields, grafheuvelgebieden | Provinciaal belang archeologie, bij ingrepen via gemeente contact opnemen met provinciaal archeoloog                                                       |  |  |  |  |
|                                                                                                           | archeologisch onderzocht terrein                                     | Vrijgeven, geen onderzoek nodig                                                                                                                            |  |  |  |  |
|                                                                                                           | cultuurhistorisch object                                             | Historisch bronnenonderzoek, zonodig verkennend en karterend onderzoek                                                                                     |  |  |  |  |
|                                                                                                           |                                                                      |                                                                                                                                                            |  |  |  |  |
| overig                                                                                                    |                                                                      |                                                                                                                                                            |  |  |  |  |
|                                                                                                           | nummer Cultuurhistorisch obiect                                      |                                                                                                                                                            |  |  |  |  |
|                                                                                                           | monumentnummer                                                       |                                                                                                                                                            |  |  |  |  |

*Afbeelding 4.6: Archeologische verwachtingswaarden en onderzoeksplicht (Bron: gemeente Westerveld)*

De zones met archeologische (verwachtings)waarden zijn op de verbeelding aangeduid middels archeologische dubbelbestemmingen. De oppervlaktes zoals genoemd in het beleid zijn doorvertaald in het juridische bindende van het bestemmingsplan (regels en verbeelding). Afhankelijk van de resultaten van het archeologisch vooronderzoek kunnen de bodemingrepen doorgang vinden, dienen aanvullende maatregelen te worden getroffen of dient aanvullend archeologisch onderzoek uitgevoerd te worden.

Dit bestemmingsplan is een conserverend plan en voorziet niet in nieuwe ontwikkelingen. Derhalve is ten behoeve van dit plan geen archeologisch vooronderzoek noodzakelijk. Met het opnemen van de archeologische dubbelbestemmingen zoals hiervoor beschreven zijn de archeologische verwachtingen voldoende planologisch geborgd.

#### **4.8.2 Cultuurhistorie**

#### *4.8.2.1 Algemeen*

Onder cultuurhistorische waarden worden alle structuren, elementen en gebieden verstaan die cultuurhistorisch van belang zijn. Zij vertellen iets over de ontstaansgeschiedenis van het Nederlandse cultuurlandschap. Vaak is er een sterke relatie tussen aardkundige aspecten en cultuurhistorische aspecten.

De Monumentenwet 1988 is per 1 juli 2016 vervallen. Een deel van de wet is op deze datum overgegaan naar de Erfgoedwet. Het deel dat betrekking heeft op de besluitvorming in de fysieke leefomgeving gaat over naar de Omgevingswet, wanneer deze in 2019 in werking treedt. Vooruitlopend op de datum van ingang van de Omgevingswet zijn deze artikelen te vinden in het Overgangsrecht in de Erfgoedwet, waar ze ongewijzigd van toepassing blijven zolang de Omgevingswet nog niet van kracht is.

#### *4.8.2.2 Situatie plangebied*

Behalve het gebied binnen het beschermd dorpsgezicht vormt de aansluitende bebouwing aan de Drift en het gebied begrensd door de Weverslaan, Moleneinde en Nijstad in historisch, functioneel en structureel opzicht

een samenhangend geheel met het beschermd dorpsgezicht. Ook hier komen verschillende karakteristieke panden voor. Bij de karakteristieke bebouwing, inclusief de monumenten, wordt uitgegaan van handhaving van de huidige maatvoering van het gebouw.

De openbare ruimten, waaronder de Brink met boombeplanting en de dobbe dienen zo goed mogelijk bewaard te worden. Dit geldt eveneens voor bijzondere erven, gelegen voor enkele karakteristieke panden, het gebied rond de kerk met bomen en het open gebied tussen de Weverslaan, Moleneinde en Nijstad.

Voor de wegen en paden is behoud van functie en inrichting passend in het cultuurhistorisch waardevolle gebied van belang. Bij eventuele herinrichting moet getoetst worden aan het karakteristieke dorpsbeeld.

Op afbeelding 4.7. zijn de verschillende karakteristieke situaties en elementen weergegeven, waarvan hieronder een beschrijving volgt.

*Afbeelding 4.7: Weergave cultuurhistorische waardevolle elementen (Bron: gemeente Westerveld)*

- 1. De brink met dobbe. Het oorspronkelijke hoofdwegenbeloop is gewijzigd. De begrenzing van de brinkruimte is ongewijzigd gebleven. Het gedeelte van de brink, waarin de dobbe is gelegen en langs de randen is omgeven met bomen (trapezevormige ruimten).
- 2. In de kom komt een 4-tal open terreinen voor. Deze gebieden zijn ten opzichte van de aangrenzende gebieden lager gelegen vanwege hun oorspronkelijke verbinding met het beekdal. Hier en daar is microreliëf aanwezig. De beplanting bestaat overwegend uit gras en bomen, die met name achter de pastorie vrij fors is.
- 3. De Dwingelder es grenst hier aan de bebouwing gelegen aan de oostzijde van de brink. De relatie bebouwing - essen is voor het overige verloren gegaan door dorpsuitbreidingen. Ten dele is dit ook het geval met de Dwingelder es door de aanwezigheid van de begraafplaats. Van belang voor de beleving van relatie brink- (voormalige) agrarische bebouwing - essen, is het bewaren van doorzichten.
- 4. Twee percelen aan de zuidzijde van de brink zijn overblijfselen van de Zuid Lheeder es. Het onbebouwd houden van deze gronden is gewenst ten behoeve van de ruimtelijke werking hiervan op de aan de brink gelegen bebouwing.
- 5. Een duidelijk herkenbare boerderijgroep, bestaande uit drie voormalige boerderijen, met de staldeuren gericht op de boerderijruimte.
- 6. Karakteristieke boerderijen aan de Staagde, de Weijert en de brink, allen in lengterichting langs de weg gelegen boerderijen op de hoek van de Weijert/de Brink vormen een boerderijgroep.
- 7. Oude karakteristieke boerderij met achterbaander gelegen aan een oud pad.
- 8. De pastorie is een dominerend gebouw in het dorp door zijn omvang, grote voortuin en kolossale boombeplanting.
- 9. Havezathe Westrup is eveneens een dominerend gebouw in het dorp. Opvallend is hier de grote voortuin, hetgeen karakteristiek is bij dergelijke statige gebouwen. Tezamen met de aan de overzijde van de weg gelegen (3) boerderijtjes en de "Franse huizen" is hier sprake van een karakteristiek plekje. Vanaf de Entingheweg (dorpszijde) is het beekdal zichtbaar.
- 10. Drie oude karakteristieke boerderijen, tezamen een boerderijgroep vormend.
- 11. Franse huizen. Bijzonder zijn hier de grote voortuinen, dit in tegenstelling tot de andere bebouwing.
- 12. Karakteristiek groepje boerderijen aan de Brink. De boerderij aan de Heuvelenweg gelegen, heeft deel uitgemaakt van een boerderijgroep. Bijzonder fraai is hier de nog aanwezige relatie met de es.
- 13. Een viertal boerderijen aan de Brink en Drift vormen voor het dorp een bijzonder fraai beeld. De vooren zijerven zijn hier verhard met natuurlijk bestratingsmateriaal, (keien).
- 14. Drietal gebouwen aan de Brink, met waarde als monument. Bijzonder beeldbepalend voor het dorpsbeeld.
- 15. Tweetal herkenbare boerderijgroepen aan de Nijstad. De relatie met esgronden is niet meer aanwezig.

#### **4.8.3 Conclusie**

Het uitvoeren van een archeologisch onderzoek is in het kader van dit bestemmingsplan niet noodzakelijk. In het kader van het opstellen van het bestemmingsplan worden de eventueel aanwezige archeologische waarden beschermd door de in de regels en op de verbeelding opgenomen dubbelbestemmingen.

Verder doet het bestemmingsplan geen afbreuk aan de aanwezige cultuurhistorische waarden doordat enkel de bestaande (planologische) situatie opnieuw wordt vastgelegd. Relevante cultuurhistorische waarden zijn voorzien van een passende (beschermende) regeling, dan wel via sectorale wetgeving reeds beschermd.

# <span id="page-38-0"></span>**4.9 Water**

#### **4.9.1 Algemeen**

De watertoets - zoals deze in het kader van ruimtelijke plannen dient te worden uitgevoerd - is het gehele proces van vroegtijdig informeren, adviseren, afwegen en uiteindelijk beoordelen van waterhuishoudkundige aspecten in ruimtelijke plannen en besluiten. De watertoets wordt uitgevoerd binnen de bestaande wet- en regelgeving op het gebied van ruimtelijke ordening en water. De watertoets vormt de verbindende schakel

tussen het waterbeheer en de ruimtelijke ordening. Het primaat voor het waterbeheer in de gemeente Westerveld ligt bij het Waterschap Reest en Wieden.

#### **4.9.2 Beleid**

#### *4.9.2.1 Europees beleid*

De Europese Kaderrichtlijn Water (2000/60/EG) is op 22 december 2000 in werking getreden en is bedoeld om in alle Europese wateren de waterkwaliteit chemisch en ecologisch verder te verbeteren. De Kaderrichtlijn Water omvat regelgeving ter bescherming van het binnenlandse oppervlaktewater, overgangswateren (waaronder estuaria worden verstaan), kustwateren en grondwater. Voor het uitwerken van de doelstellingen worden er op (deel)stroomgebied plannen opgesteld. In deze (deel)stroomgebiedbeheersplannen staan de ambities en maatregelen beschreven voor de verschillende (deel)stroomgebieden. Met name de ecologische ambities worden op het niveau van de deelstroomgebieden bepaald.

#### *4.9.2.2 Rijksbeleid*

Het Rijksbeleid op het gebied van het waterbeheer is vastgelegd in het Nationaal Waterplan (NWP) 2016-2021 (vastgesteld 17 december 2015). Het plan geeft op hoofdlijnen de ambities weer van het Rijk ten aanzien van het nationale waterbeleid en het daaraan gerelateerde ruimtelijke beleid. De belangrijkste ambities richten zich op waterveiligheid, zoetwater en waterkwaliteit. Maar ook de Deltabeslissingen en enkele waterafhankelijke thema's als natuur en duurzame energie hebben in het plan een plek gekregen. De doorwerking van de beleidsambities/uitgangspunten naar lagere overheden is geregeld in de Structuurvisie Infrastructuur en Ruimte (2012), het Bestuursakkoord Water (2011) en de Waterwet (2009).

#### *4.9.2.3 Provinciaal beleid*

In de Omgevingsvisie Drenthe wordt ruim aandacht besteed aan de wateraspecten. De ambities zijn, naast de uitvoering van de Kaderrichtlijn Water, gericht op de verbetering van de kwaliteit van de kleinere wateren, de veiligheid, de grondwaterbescherming, bestrijding van wateroverlast, de kwantiteit en kwaliteit van grond- en oppervlakte water en waterbeleving zowel in de groene ruimte als stedelijk gebied.

#### *4.9.2.4 Beleid waterschap Drents Overijsselse Delta*

Door de invoering van de Kaderrichtlijn Water is Nederland verdeeld in vijf deelstroomgebieden. Het deelstroomgebied Rijn-Oost wordt beheerd door de waterschappen Drents Overijsselse Delta (voorheen Reest en Wieden & Groot Salland), Vechstromen en Rijn en IJssel. Om te voldoen aan de eisen van de Kaderrichtlijn Water hebben deze waterschappen de afgelopen jaren intensief samengewerkt met elkaar en met andere partners. Het nieuwe Waterbeheerplan is één van de resultaten van deze samenwerking. De opzet en grote delen van dit Waterbeheerplan zijn inhoudelijk hetzelfde als dat van de andere waterschappen in Rijn-Oost.

Waterschap Drents Overijsselse Delta, voorheen waterschappen Reest en Wieden en Groot Salland, hebben nog geen eigen waterbeheerplan. Daarom wordt terug gevallen op het waterbeheerplan van Groot Salland. Het waterbeheerplan is vastgesteld door het Algemeen Bestuur van het waterschap op 26 november 2009. Het plan gaat over het waterbeheer in het hele beheergebied van het waterschap Groot Salland en het omvat alle watertaken van het waterschap: waterkwantiteit, waterkwaliteit en waterketen.

#### **4.9.3 Waterparagraaf**

Bij plannen in het kader van de Wet ruimtelijke ordening moet een watertoets worden uitgevoerd. Daarvoor is overleg nodig met de waterbeheerder in een zo vroeg mogelijk stadium.

Het waterschap gebruikt de watertoets om de inrichting, het beheer en het onderhoud van (nieuw) stedelijk water goed af te stemmen op de ruimtelijke functies. Belangrijk daarbij is dat hierdoor benedenstrooms geen wateroverlast ontstaat.

De gemeente Westerveld kenmerkt zich door weinig oppervlaktewater, waarop de kern Dwingeloo geen uitzondering is. Uitgangspunt voor dit bestemmingsplan is om de bestaande afvoer en berging van afval- en regenwater te handhaven. Het plan beoogt immers geen directe wijzigingen in het watersysteem. Onderhavige plan biedt slechts geringe mogelijkheden voor een toename aan verhard oppervlak. Bij daadwerkelijke uitbreiding van het verhard oppervlak dient de norm ten aanzien van de afvoer van water te worden toegepast.

Omdat het voorliggende plan in hoofdzaak een conserverend bestemmingsplan betreft, zal de invloed op de waterhuishouding gering zijn. Er zal geen sprake zijn van invloed op de bestaande waterhuishoudkundige situatie.

In de beleidskaders is de bestaande inrichting van de waterhuishouding beschreven en zijn doelen geformuleerd voor behoud en toekomstige ontwikkelingen. Voor het bestemmingsplan is de waterhuishouding voor het plangebied hiermee voldoende verankerd.

#### **4.9.4 Wateradvies**

Het bestemmingsplan wordt voorgelegd aan het Waterschap DOD.

#### **4.9.5 Conclusie**

Wateraspecten vormen geen belemmering voor de vaststelling van het bestemmingsplan.

# <span id="page-40-0"></span>**4.10 Besluit milieueffectrapportage**

#### **4.10.1 Algemeen**

In de Wet milieubeheer en het Besluit milieueffectrapportage is vastgelegd dat voorafgaande aan het ruimtelijke plan dat voorziet in een grootschalig project met belangrijke nadelige milieugevolgen een milieueffectrapport (MER) opgesteld dient te worden. De activiteiten waarvoor een MER-rapportage opgesteld moet worden zijn opgenomen in de bijlage van het Besluit m.e.r.

Een bestemmingsplan kan m.e.r.-(beoordelings)plichtig zijn op de volgende manieren:

- Een bestemmingsplan kan m.e.r.-plichtig zijn indien een passende beoordeling op basis van artikel 2.8, lid 1 van de Wet Natuurbescherming noodzakelijk is;
- Een bestemmingsplan kan m.e.r.-plichtig zijn indien sprake is van activiteiten en gevallen die de drempelwaarden uit de onderdelen C en D overschrijden en waarbij het bestemmingsplan wordt genoemd in kolom 3 (plannen).
- Een bestemmingsplan kan m.e.r.-(beoordelings)plichtig zijn indien het bestemmingsplan wordt genoemd in kolom 4 (besluiten) en er sprake is van activiteiten en gevallen die de drempelwaarden uit onderdeel C en D overschrijden. Bij een overschrijding van de drempelwaarden uit onderdeel C is in dit geval sprake van een m.e.r.-plicht. Bij een overschrijding van de drempelwaarden uit onderdeel D is het plan m.e.r.-beoordlingsplichtig.

Op 1 april 2011 is het gewijzigde Besluit milieueffectrapportage in werking getreden. Een belangrijke wijziging betreft het indicatief maken van de drempelwaarden in onderdeel D van de bijlage bij het Besluit milieueffectrapportage. Concreet betekent dit dat, ook wanneer ontwikkelingen onder de in bijlage D opgenomen drempelwaarden blijven, het bevoegd gezag zich er nog steeds van moet vergewissen of activiteiten geen aanzienlijke milieugevolgen kunnen hebben, de zogenaamde 'vergewisplicht'.

Het komt er op neer dat voor bestemmingsplan dat betrekking heeft op activiteit(en) die voorkomen in onderdeel D en beneden de drempelwaarden vallen, een toets moet worden uitgevoerd of belangrijke nadelige milieugevolgen kunnen worden uitgesloten. Voor deze toets wordt de term vormvrije m.e.r. beoordeling gehanteerd. Deze vormvrije m.e.r.-beoordeling kan tot twee conclusies leiden:

- belangrijke nadelige milieugevolgen zijn uitgesloten: er is geen m.e.r.(-beoordeling) noodzakelijk;
- belangrijke nadelige gevolgen voor het milieu zijn niet uitgesloten: er moet een m.e.r.(-beoordeling) plaatsvinden.

#### **4.10.2 Situatie plangebied**

#### *4.10.2.1 Artikel 2.8, lid 1 van de Wet Natuurbescherming*

Zoals in 4.7.2 al aangegeven is het plangebied niet gelegen in een Natura 2000-gebied. In 4.7.2 is eveneens al geconcludeerd dat vaststelling van dit bestemmingsplan geen significant negatieve effecten op de instandhoudingsdoelstellingen van Natura 2000-gebieden tot gevolg heeft. Een passende beoordeling op basis van artikel 2.8, lid 1 van de Wet Natuurbescherming is dan ook niet noodzakelijk. Daarom is geen sprake van een m.e.r.-plicht op basis van artikel 7.2a van de Wet milieubeheer.

#### *4.10.2.2 Programmatische Aanpak Stikstof (PAS)*

Activiteiten met een waarde van minder dan 0,05 mol per hectare per jaar worden als verwaarloosbaar beschouwd; deze activiteiten hoeven niet te worden gemeld (ook al niet onder de ontwerp Regeling). Ook cumulatief beschouwd zorgen deze activiteiten voor geen effecten voor de natuurlijke kenmerken van Natura 2000-gebieden, alsdus de toelichting van de PAS. Gelet op de aard van het voornemen en de afstand tot Natura 2000-gebieden, kan worden geconcludeerd dat sprake is van een activiteit die als verwaarloosbaar kan worden beschouwd. Nader onderzoek naar de stikstof depositie is niet noodzakelijk.

#### *4.10.2.3 Drempelwaarden Besluit m.e.r.*

Dit bestemmingsplan voorziet voornamelijk in directe eindbestemmingen. Wel zijn in dit bestemmingsplan enkele wijzigingsbevoegdheden opgenomen. Deze wijzigingsbevoegdheden voorzien niet in een wezenlijk ander plan of andere bestemmingen. Daarom wordt geconcludeerd dat dit bestemmingsplan m.e.r.- (beoordelings)plichtig is indien activiteiten mogelijk worden gemaakt die genoemd worden in onderdeel C of D van het Besluit m.e.r. en de daarin opgenomen drempelwaarden overschrijden. Middels dit bestemmingsplan worden echter geen activiteiten zoals genoemd in onderdeel C of D van het Besluit m.e.r. mogelijk gemaakt maar wordt de bestaande (planologische) situatie opnieuw vastgelegd. Dit bestemmingsplan maakt geen ontwikkelingen mogelijk die nog niet vervat zijn in een onherroepelijk bestemmingsplan of waarvoor anderszins een planologische procedure is afgerond of vergunning is verleend.

Hoewel dit bestemmingsplan conserverend van aard is, zijn binnen de diverse bestemmingen afwijkings- en wijzigingsbevoegdheden opgenomen. Deze bevoegdheden zijn echter beperkt van aard en omvang en leiden niet tot een wezenlijk ander plan. Zo kan binnen de bestemming 'Bedrijventerrein' bijvoorbeeld worden geschakeld naar zwaardere bedrijvigheid in een hogere milieucategorie voorzover het betrokken bedrijf naar aard en invloed op de omgeving geacht kan worden te behoren tot de reeds toegelaten categorie. Hierbij geldt echter wel de voorwaarde dat inrichtingen die zijn genoemd in bijlage C en D van het Besluit milieueffectrapportage 1994 niet zijn toegestaan.

Echter, zoals ook in het voorgaande aangegeven, dient ook wanneer ontwikkelingen onder drempelwaarden blijven, het bevoegd gezag zich er van te vergewissen of activiteiten geen aanzienlijke milieugevolgen kunnen hebben. Gezien het feit dat:

- dit bestemmingsplan een overwegend conserverend en beheersgericht karakter heeft;
- de in de regels opgenomen afwijkings- en wijzigingsbevoegdheden niet leiden tot een wezenlijk ander plan; en
- de (al aanwezige en/of toegestane) activiteiten binnen de bestemmingen van een ander schaalniveau zijn en (vele malen) kleinschaliger zijn dan activiteiten zoals genoemd in onderdeel C of D van het Besluit m.e.r.;

wordt geconcludeerd dat geen sprake zal zijn van belangrijk nadelige milieugevolgen die het doorlopen van een m.e.r.-procedure noodzakelijk maken.

#### **4.10.3 Conclusie**

Dit bestemmingsplan is niet m.e.r.(beoordelings)-plichtig. Tevens zijn geen nadelige milieugevolgen te verwachten als gevolg van de vaststelling van dit bestemmingsplan.

# <span id="page-42-0"></span>**4.11 Klimaat en duurzaamheid**

#### **4.11.1 Klimaatadaptatie**

De klimaatscenario's van het KNMI geven aan dat, het door klimaatverandering harder gaat regenen en dat de zomers droger en warmer worden. Dit gaat overlast geven. Het Deltaprogramma voor 2018 is op Prinsjesdag 2017 verschenen en bevat voor het eerst een Deltaplan Ruimtelijke Adaptatie (DPRA), een plan dat de aanpak van wateroverlast, hittestress, droogte en overstromingen versnelt en intensiveert. Inzicht in de kwetsbaarheid voor weersextremen is de basis voor klimaatadaptatie. In het Deltaplan Ruimtelijke Adaptatie is opgenomen dat gemeenten, waterschappen en provincies uiterlijk in 2019 de kwetsbaarheid van Nederland voor weersextremen met stresstesten in beeld hebben gebracht en in 2020 komen met een maatregelprogramma.. Doelstelling van het Deltaplan is om klimaatadaptatie te versnellen en te intensiveren zodat Nederland in 2050 waterrobuust en klimaatbestendig is ingericht.

#### *Betrokkenen.*

De uitvoering van het DPRA ligt hoofdzakelijk bij gemeenten en waterschappen. Ook de provincies en het rijk hebben een verantwoordelijkheid als het gaat om gevolgen voor landbouw, natuur en rijkswater. Klimaatadaptatie vraagt een bredere samenwerking met meer invalshoeken dan alleen de waterketen. Ook de verschijnselen van temperatuurstijging, meer zonneschijn en wind vallen onder klimaatverandering. Zeker binnen het werkveld Ruimtelijke Ordening moeten klimaatopgaven geïmplementeerd worden.

Het Deltaplan geeft expliciet aan dat er een belangrijk deel van de opgave vanuit de ruimtelijke invalshoek moet worden opgepakt. Ook via bouwvoorschriften kan ingespeeld worden op de veranderingen door bijvoorbeeld groene daken, waterbuffers en betere isolatie voorschriften.

#### *Wateropgave*.

In het bestaand stedelijk gebied is vooral de toename van het aantal hevige buien een probleem. Een gemiddeld rioolstelsel is er op gebouwd om 20 tot 30 mm per uur af te voeren. Bij extremere buien (bijvoorbeeld 20 mm in 0,5 uur of 60 mm in 1 uur) kan er op bepaalde plekken water op straat komen te staan of nog erger, woningen of bedrijven binnenstroomt.

Waterschap Drents en Overijsselse Delta heeft in 2017 door middel van een digitale atlas inzichtelijk gemaakt wat de gevolgen van klimaatverandering in bebouwd gebied kunnen zijn [(https://wdodelta.klimaatatlas.net/)](https://wdodelta.klimaatatlas.net/), zoals wateroverlast, begaanbaarheid van wegen, bereikbaarheid van belangrijke gebouwen als verzorgingstehuizen, medische posten e.d. en mogelijke hittestress.

De verwachting is dat binnen de gemeente Westerveld de invulling van de wateropgave voor een groot deel is te vinden in de inrichting van de (bestaande) openbare ruimte.

Het creëren van tijdelijke waterbergingen in groenstroken in het openbaar gebied geeft de mogelijkheid om met relatief geringe maatregelen te voorkomen dat water in woningen en gebouwen komt te staan. Daarnaast kunnen maatregelen gaandeweg de klimaat verandering worden uitgevoerd c.q. aangepast, vaak samen met herinrichtingen van de openbare ruimte. Van belang is dan wel om vroegtijdig bepaalde groenhoeken in de openbare ruimte te behouden voor het nemen van eventuele toekomstige klimaatmaatregelen op het gebied van wateroverlast, droogte of hitte. Door een aanduiding 'mogelijke klimaatmaatregelen' op te nemen wordt klimaatadaptatie ook een toetsingsonderdeel in het bestemmingsplan.

In Dwingeloo is geïnventariseerd welke groenhoeken in de openbare ruimte, dus eigendom van de gemeente, een functie kunnen vervullen voor het nemen van toekomstige maatregelen. Door deze te voorzien van een functieaanduiding 'mogelijke klimaatmaatregelen' wordt voorkomen, dat de nu geschikte groenhoeken ongeschikt worden. In afbeelding 4.8 zijn de gebieden met de aanduiding 'mogelijke klimaatmaatregelen' met een paarse arcering weergeven.

*Afbeelding 4.8: mogelijke locaties voor klimaatmaatregelen (bron: gemeente Westerveld)*

### **4.11.2 Duurzaamheid**

De gemeente Westerveld wil in het kader van duurzaamheid planologische mogelijkheden bieden in de vorm van kleinschalige duurzame energievoorziening voor woonfuncties en/of bedrijven. In de bestemmingsomschrijving van de diverse bestemmingen binnen het plangebied is daarom 'kleinschalige duurzame energiewoning' als ondergeschikte functie toegestaan.

# <span id="page-44-1"></span><span id="page-44-0"></span>**HOOFDSTUK 6 TOELICHTING OP DE REGELS**

# **6.1 Inleiding**

In de voorgaande hoofdstukken is ingegaan op het plangebied, het relevante beleid en de milieu- en omgevingsaspecten. De informatie uit deze hoofdstukken is gebruikt om keuzes te maken bij het maken van het juridische deel van het bestemmingsplan: de verbeelding en de regels. In dit hoofdstuk wordt dieper ingegaan op de opzet van dit juridische deel. Daarnaast wordt een verantwoording gegeven van de gemaakte keuzes op de verbeelding en in de regels. Dat betekent dat er wordt aangegeven waarom een bepaalde functie ergens is toegestaan en waarom bepaalde bebouwing daar acceptabel is.

# <span id="page-44-2"></span>**6.2 Opzet van de regels**

#### **6.2.1 Algemeen**

In de Wet ruimtelijke ordening (Wro) die op 1 juli 2008 in werking is getreden, is de verplichting opgenomen om ruimtelijke plannen en besluiten digitaal vast te stellen. De digitaliseringsverplichting geldt vanaf 1 januari 2010. In de ministeriële Regeling standaarden ruimtelijke ordening is vastgelegd dat de Standaard Vergelijkbare Bestemmingsplannen (SVBP) de norm is voor de vergelijkbaarheid van bestemmingsplannen. Naast de SVBP zijn ook het Informatiemodel Ruimtelijke Ordening en de Standaard Toegankelijkheid Ruimtelijke Instrumenten normerend bij het vastleggen en beschikbaar stellen van bestemmingsplannen.

De SVBP geeft normen voor de opbouw van de planregels en voor de digitale verbeelding van het bestemmingsplan. Dit bestemmingsplan is opgesteld conform de normen van de SVBP2012.

Het juridisch bindend gedeelte van het bestemmingsplan bestaat uit planregels en bijbehorende verbeelding waarop de bestemmingen zijn aangegeven. De verbeelding en de planregels dienen in samenhang te worden bekeken.

De regels zijn onderverdeeld in vier hoofdstukken:

- 1. Inleidende regels (begrippen en wijze van meten);
- 2. Bestemmingsregels;
- 3. Algemene regels (o.a. gebruiks- en afwijkingsregels);
- 4. Overgangs- en slotregels.

#### **6.2.2 Inleidende regels**

Hoofdstuk 1 bevat de inleidende regels. Deze regels gelden voor het gehele plangebied en bevatten:

- *Begrippen (Artikel 1)*
In dit artikel zijn definities van de in de regels gebruikte begrippen opgenomen. Hiermee is een eenduidige interpretatie van deze begrippen vastgelegd.

- *Wijze van meten (Artikel 2)*
Dit artikel geeft onder meer aan hoe voorkomende eisen betreffende de maatvoering begrepen moeten worden.

#### **6.2.3 Bestemmingsregels**

Hoofdstuk 2 van de regels bevat de juridische vertaling van de in het plangebied voorkomende bestemmingen. De regels zijn onderverdeeld in o.a.:

- *Bestemmingsomschrijving:*
Hierin is de omschrijving van de activiteiten die zijn toegestaan binnen deze bestemming opgenomen. Hierbij gaat het in beginsel om een beschrijving van de aan de grond toegekende functies.

- *Bouwregels:*
In deze regels zijn eisen opgenomen waaraan de binnen de bestemming voorkomende bebouwing aan moet voldoen. Waar en met welke maatvoering mag worden gebouwd is hierin vastgelegd.

- *Nadere eisen (indien van toepassing):*
Deze regel geeft burgemeester en wethouders de bevoegdheid om bij vergunningverlening nadere eisen te stellen. Alleen daar waar het wenselijk is om bij de vergunningverlening sturend te kunnen optreden, heeft de bevoegdheid tot het stellen van nadere eisen toegevoegde waarde. De bevoegdheid tot het stellen van nadere eisen dient objectief begrensd te zijn en duidelijke criteria te bevatten.

• *Specifieke gebruiksregels (indien van toepassing):*

In de specifiek gebruiksregels is bepaald welk gebruik van gronden en opstallen in elk geval strijdig is met of wordt toegestaan binnen deze bestemming. Daarbij zijn niet alle mogelijke toegestane en strijdige gebruiksvormen genoemd.

• *Afwijken van de bouwregels (indien van toepassing):*

Op basis van deze regels hebben burgemeester en wethouders de bevoegdheid om bij omgevingsvergunning af te wijken van de bouwregels in het plan.

• *Afwijken van de gebruiksregels (indien van toepassing):*

Deze afwijking geeft burgemeester en wethouders de bevoegdheid om met omgevingsvergunning af te wijken van functies die in eerste aanleg strijdig zijn met de bestemmingsomschrijving of de specifieke gebruiksregels.

- *Omgevingsvergunning voor het uitvoeren van een werk, geen bouwwerk zijnde, of van werkzaamheden (indien van toepassing):*
Deze regel is opgenomen om te voorkomen dat door werken of werkzaamheden (bijvoorbeeld werkzaamheden waarbij de grond wordt geroerd) gronden minder geschikt kunnen worden voor het beoogde gebruik en/of hierdoor onevenredige afbreuk wordt gedaan aan de aanwezige waarden

- *Wijzigingsbevoegdheid (indien van toepassing):*
Deze regel geeft burgemeester en wethouders de bevoegdheid om, onder voorwaarden, bestemmingen te wijzigen. Een wijzigingsbevoegdheid is opgenomen voor wijzigen die niet meer als ondergeschikt aan de bestemming kunnen worden aangemerkt (zoals een afwijking van de bouw- en gebruiksregels).

#### **6.2.4 Algemene regels**

Hoofdstuk 3 bevat de algemene regels. Deze regels gelden voor het gehele plangebied. Dit hoofdstuk is opgebouwd uit:

- *Anti-dubbeltelregel (Artikel 29)*
Deze regel is opgenomen om een ongewenste verdichting van de bebouwing te voorkomen. Deze verdichting kan zich met name voordoen, indien een perceel of een gedeelte daarvan, meer dan één keer betrokken wordt bij de berekening van een maximaal bebouwingspercentage.

- *Algemene bouwregels (Artikel 30)*
In dit artikel is bepaalt dat in die gevallen dat de bestaande, afwijkende maatvoering van met vergunning tot stand gekomen bouwwerken, minder dan wel meer bedraagt dan in de bouwregels van hoofdstuk 2 van de regels is voorgeschreven, deze als minimale respectievelijk maximale maatvoering gehanteerd mag worden. Tevens bevat dit artikel bepalingen omtrent parkeren en laden en lossen.

- *Algemene gebruiksregels (Artikel 31)*
In dit artikel worden de algemene gebruiksregels beschreven. Het gaat hierbij om allerlei algemeen strijdig gebruik en algemeen toegestaan gebruik.

- *Algemene aanduidingsregels (Artikel 32)*
Binnen het plangebied komt een LPG-installatie voor. De veiligheidszone van deze LPG-installatie is opgenomen door een gebiedsaanduiding 'veiligheidszone – LPG' op te nemen. Verder is voor bepaalde groenstroken de gebiedsaanduiding 'mogelijke klimaatmaatregelen' opgenomen, zodat indien nog klimaatmaatregelen getroffen kunnen worden.

- *Algemene afwijkingsregels (Artikel 33)*
In dit artikel worden de algemene afwijkingsregels beschreven. Deze regels maken het mogelijk om, onder voorwaarden, op ondergeschikte punten van de regels in het bestemmingsplan af te wijken.

- *Overige regels (Artikel 34)*
Dit artikel bevat de overige regels ten aanzien van de aanvullende werking van de welstandscriteria.

#### **6.2.5 Overgangs- en slotregels**

In hoofdstuk 4 van de regels staan de overgangs- en slotregels. In de overgangsregels is aangegeven wat de juridische consequenties zijn van bestaande situaties die in strijd zijn met dit bestemmingsplan. In de slotregel wordt aangegeven hoe het bestemmingsplan wordt genoemd.

### <span id="page-46-0"></span>**6.3 Verantwoording van de regels**

#### **6.3.1 Algemeen**

Kenmerk van de Nederlandse ruimtelijke ordeningsregelgeving is dat er uitgegaan wordt van toelatingsplanologie. Een bestemmingsplan geeft aan welke functies waar zijn toegestaan en welke bebouwing mag worden opgericht. Bij het opstellen van dit bestemmingsplan zijn keuzes gemaakt over welke functies waar worden mogelijk gemaakt en is gekeken welke bebouwing stedenbouwkundig toegestaan kan worden.

Het is noodzakelijk dat het bestemmingsplan een compleet inzicht biedt in de bouw- en gebruiksmogelijkheden binnen het betreffende plangebied. Het bestemmingsplan is het juridische toetsingskader dat bindend is voor de burger en overheid en geeft aan wat de gewenste planologische situatie voor het plangebied is.

In deze paragraaf worden de gemaakte keuzes nader onderbouwd. Hierbij zullen de bestemmingen in dezelfde volgorde als in de regels worden behandeld.

#### **6.3.2 Bestemmingen**

#### *Agrarisch*

De bestemming 'Agrarisch' is opgenomen voor onbebouwde gronden die nu ook al zijn voorzien van een agrarische gebiedsbestemming. In het voorheen geldende bestemmingsplan "Dwingeloo 2005" was ter plaatse van nader aangeduide gronden de aanduiding 'openheid' opgenomen om hier de openheid planologisch te

garanderen. Een dergelijke regeling is in voorliggend plan wederom opgenomen. Tevens is een evenemententerrein toegestaan ter plaatse van de aanduiding 'evenemententerrein.

Er mogen geen gebouwen worden gerealiseerd, alleen bouwwerken geen gebouwen zijnde ten behoeve van de bestemming. De bestemming kent een omgevingsvergunningstelsel waarin bepaald is voor welke werken en werkzaamheden een omgevingsvergunning vereist is.

#### *Bedrijf – Hovenier*

Het hovenierbedrijf Wanders aan de Lheeweg 9 is positief bestemd tot 'Bedrijf – Hovenier'. De gronden aangewezen tot 'bedrijf – Hovenier' zijn bestemd voor de uitoefening van een hoveniersbedrijf, bestaande (bedrijfs)woningen met daarbijbehorende gebouwen, bouwwerken, geen gebouwen zijnde, erven en terreinen. In de begripsbepalingen is opgenomen dat onder een hovenier wordt verstaan; "*een bedrijf dat is gericht op het kweken van planten en siergewassen en het aanleggen en onderhouden van tuinen en andere groenvoorzieningen".* Ten slotte is binnen deze bestemming kleinschalige duurzame energiewinning mogelijk.

Gebouwen zijn uitsluitend binnen een bouwvlak toegestaan, waar voor de bebouwing ten hoogste de bestaande maatvoering geldt. In de specifieke gebruiksregels zijn bepalingen opgenomen zodat bijvoorbeeld detailhandel ter plaatse wordt uitgesloten om te voorkomen dat het bedrijf het karakter van een tuincentrum krijgt.

#### *Bedrijf – Nutsbedrijf*

De openbare nutsvoorzieningen zijn conform de huidige bestemming bestemd tot 'Bedrijf – Nutsbedrijf'. Deze bestemming is aangewezen voor openbare nutsvoorzieningen (met uitzondering van gasdrukregel- en meetstations) met bijbehorende gebouwen (geen bedrijfswoning zijnde), bouwwerken, geen gebouwen zijnde en terreinen. De aanwezige gebouwtjes zijn opgenomen in een bouwvlak. De maximale afmetingen van gebouwen zijn vastgelegd in de bouwregels.

#### *Bedrijventerrein*

Aan de bedrijven op het bedrijventerrein De Valderse is de bestemming 'Bedrijventerrein' toegekend. Zoals aangegeven in de paragraaf 'milieuzonering' wordt op deze bedrijventerreinen gebruik gemaakt van milieuzonering om zodoende voldoende afstand tot milieugevoelige objecten in acht te houden. De milieu categorieën zijn opgenomen op de verbeelding. In de regels is een staat van bedrijfsactiviteiten bedrijventerreinen opgenomen, waarin staat genoemd welke functies zijn toegestaan in welke categorieën. Bedrijven die hier niet binnen passen zijn specifiek aangeduid. Ook zijn de bestaande bedrijfswoningen toegestaan, die zijn opgenomen in een bijlage bij de regels. Diverse bedrijvigheid is ongewenst en uitgesloten, zoals detailhandel voor zover deze niet rechtsreeks voortvloeit uit de bedrijfsvoering, Bevi en Wghinrichtingen, vuurwerkbedrijven en inrichtingen die zijn genoemd in bijlage C en D van het Besluit milieueffectrapportage 1994. Ten slotte is binnen deze bestemming kleinschalige duurzame energiewinning mogelijk.

Op de verbeelding is een bouwvlak opgenomen waarbinnen gebouwen zijn toegestaan. In de regels is een bebouwingspercentage van 70% opgenomen, wat aansluit bij het voorheen geldende bebouwingspercentage. Maximale maatvoering van diverse bebouwing is verankerd in de bouwregels. Via diverse afwijkingsbevoegdheden kent de regeling een zekere flexibiliteit.

#### *Bos*

Deze bestemming is (wederom) opgenomen voor de afschermende beplanting die zich met name langs de randen van het plangebied bevindt. In deze bestemming zijn enkel bouwwerken, geen gebouwen zijnde toegestaan. Tevens is een omgevingsvergunningstelsel opgenomen, waarbij voor nader genoemde werken en werkzaamheden een vergunning is vereist.

#### *Centrum*

In het centrumgebied is gekozen voor de bestemming 'Centrum', waar een veelvoud aan functies wordt toegestaan om de levendigheid in het centrum te behouden. Het gaat hierbij om functies zoals bedrijven in de categorie A en B van de in de bijlage bij de regels opgenomen Staat van bedrijfsactiviteiten – Functiemenging, detailhandel, dienstverlenende bedrijven en instellingen, kantoren, maatschappelijke voorzieningen, bestaande woningen en horecabedrijven tot en met categorie V zoals opgenomen in de lijst van horecabedrijven, uitsluitend ter plaatse van de aanduiding 'horeca'. In het centrumgebied komen veel

cultuurhistorisch waardevolle gebouwen voor. In het juridisch bindende gedeelte van het bestemmingsplan (regels en de verbeelding) is een aanduiding 'cultuurhistorische waarden' opgenomen om de instandhouding, bescherming en/of het herstel van de cultuurhistorische waarden te garanderen. Ten slotte is binnen deze bestemming kleinschalige duurzame energiewinning mogelijk.

Voor de gebouwen is een bouwvlak opgenomen. De maatvoering is opgenomen middels maatvoeringsaanduidingen op de verbeelding, conform het voorheen geldende bestemmingsplan. Aanbouwen, uitbouwen en bijgebouwen zijn toegestaan binnen een bouwvlak, danwel ter plaatse van de aanduiding 'specifieke bouwaanduiding - te bebouwen erven'.

#### *Detailhandel*

Locaties waar detailhandel de hoofdfunctie betreft, zijn bestemd tot 'Detailhandel'. In de begripsbepalingen is opgenomen wat onder 'detailhandel' wordt verstaan:

*het bedrijfsmatig te koop aanbieden (waaronder de uitstalling ten verkoop), verkopen, verhuren en leveren van goederen aan personen die goederen kopen of huren voor gebruik, verbruik of aanwending anders dan in de uitoefening van een beroeps- of bedrijfsactiviteit, waaronder grootschalige detailhandel, volumineuze detailhandel, tuincentrum en supermarkt.*

Een supermarkt en volumineuze detailhandel zijn specifiek aangeduid. Daarnaast is de regeling overgenomen dat op het perceel van Wiechers Wonen geen bedrijfswoning is toegestaan door het opnemen van een aanduiding op de verbeelding. Voor het overige is 1 bedrijfswoning per bestemmingsvlak toegestaan. Dit sluit aan bij de huidige mogelijkheden die het vorige bestemmingsplan uit 2005 kende. Hoofdgebouwen zijn toegestaan binnen het bouwvlak.

Ten slotte is binnen deze bestemming kleinschalige duurzame energiewinning mogelijk.

#### *Gemengd*

De bestemming 'Gemengd' is opgenomen voor het perceel Heuvelenweg 20, waar voorheen een garagebedrijf was gevestigd. Met het toekennen van een gemengde bestemming kan het perceel voor bredere doeleinden worden gebruikt, in een lagere categorie dan eerder het geval was. Hiermee wordt ook het huidige gebruik positief bestemd.

#### *Groen*

Het aanwezige beeldbepalend-, structureel- en begeleidend groen is in dit bestemmingsplan bestemd als 'Groen'. De brink is opgenomen binnen deze bestemming. Binnen de bestemming zijn groenvoorzieningen, bos, boswallen en hoogopgaande beplanting, speelvoorzieningen, inritten en paden, water en waterhuishoudkundige voorzieningen en parkeerstroken mogelijk. Verder zijn op de gronden ter plaatse van de aanduiding 'overige zone – mogelijke klimaatmaatregelen' klimaatmaatregelen mogelijk.

De bouwregels staan enkel bouwwerken, geen gebouwen zijnde toe.

#### *Horeca*

Het bestaande horecabedrijf restaurant Seis aan de Heuvelenweg 29 is bestemd tot 'Horeca'. Horeca tot en met categorie VI is toegestaan binnen deze bestemming. In de lijst van horecabedrijven die is opgenomen als bijlage bij de regels is bepaalde wat hieronder wordt verstaan. Onderschikt is kleinschalige duurzame energiewinning toegestaan. De bouwregels bepalen dat een gebouwen uitsluitend is toegestaan binnen een bouwvlak. De goot- en bouwhoogte zijn vastgelegd op de verbeelding.

#### *Kantoor*

Het kantoor van Varekamp Notariaat is bestemd als 'Kantoor'. Dit kantoor bevindt zich aan de Entingheweg 20a. Tevens is de partiele herziening "Dwingeloo 2005, partiële herziening Entingheweg 19 – Univékantoor" geïmplementeerd in dit bestemmingsplan, zodat ook op deze locatie een kantoorfunctie wordt toegestaan.

Wat onder 'kantoor' wordt verstaan is opgenomen in de begripsbepalingen. De mogelijkheden die het huidige bestemmingsplan kent zijn overgenomen in voorliggend bestemmingsplan, waarbij de mogelijkheid voor kleinschalige duurzame energiewinning is toegevoegd.

#### *Maatschappelijk*

De maatschappelijke voorzieningen – met uitzondering van de begraafplaats - binnen het plangebied zijn bestemd tot 'Maatschappelijk'. In deze bestemming zijn maatschappelijke voorzieningen met bijbehorende voorzieningen toegestaan. Wat onder 'maatschappelijke voorzieningen' wordt verstaan, is vastgelegd in de begripsbepalingen. Verder is de mogelijkheid voor kleinschalige duurzame energiewinning opgenomen. Gebouwen dienen binnen een bouwvlak te worden gebouwd. Maatvoering is vastgelegd op de verbeelding en in de regels.

#### *Maatschappelijk – Begraafplaats*

De in het plangebied gelegen begraafplaats is specifiek voorzien van de bestemming 'Maatschappelijk – Begraafplaats'. Qua bouwmogelijkheden is bepaald dat ten hoogste 2 gebouwen zijn toegestaan, waarbij de gezamenlijke oppervlakte is gelimiteerd tot 50 m2 en de bouwhoogte tot 6 meter.

#### *Recreatie – Dagrecreatie*

De gronden ter plaatse van de ijsbaan zijn bestemd tot 'Recreatie – Dagrecreatie'. De regeling die het voorheen geldende plan uit 2005 kende (niet meer dan 2 gebouwen binnen het bestemmingsvlak, met een gezamenlijke oppervlakte van 50 m2 en een maximum goothoogte van 3 meter) is overgenomen in de regeling van het nieuwe plan. De planologische mogelijkheden worden dan ook gerespecteerd.

#### *Sport*

In deze bestemming zijn sport- en speelvoorzieningen met de daarbij behorende terreinen opgenomen. Tevens is binnen deze bestemming een zendmast en cultuurhistorisch waardevol object nader aangeduid. Parkeergelegenheid, paden en water, waterhuishoudkundige voorzieningen en kleinschalige duurzame energiewinning zijn toegestaan. Bedrijfswoningen zijn binnen de bestemming uitgesloten. Verder zijn op de gronden ter plaatse van de aanduiding 'overige zone – mogelijke klimaatmaatregelen' klimaatmaatregelen mogelijk.

#### *Sport - Manege*

Stal Vos is expliciet bestemd tot 'Sport – Manege'. Gelet op de aard van een manege (*bedrijf met een publieksgericht karakter, dat is gericht op het bieden van gelegenheid tot het berijden van paarden en pony's (waaronder het lesgeven, de verhuur of het organiseren van wedstrijden en/of andere hippische evenementen*) ligt de bestemming 'Sport – Manege' voor de hand. De mogelijkheden die het perceel nu al kent op grond van het bestemmingsplan "Dwingeloo 2005" zijn doorvertaald naar dit bestemmingsplan, waarbij de mogelijkheid voor kleinschalige duurzame energiewinning is toegevoegd.

#### *Tuin*

In deze bestemming zijn tuinen, erven en parkeerstroken toegestaan. Deze bestemming bevindt zich veelal aan de voorzijde van woningen. Op enkele karakteristieke plekken is deze bestemming ook in achtererfgebied opgenomen. Bebouwing is enkel toegestaan ter plaatse van de aanduiding 'specifieke bouwaanduiding – te bebouwen erven'. De bouwhoogte van diverse bouwwerken, geen gebouwen zijnde is gelimiteerd in de bouwregels.

#### *Verkeer, Verkeer – Garageboxen, Verkeer - Parkeerterrein*

Alle gronden waar sprake is van een doorgaande verkeersroute of waar sprake is van een openbaar gebied met een verblijf- en verplaatsingsfunctie voor verkeer zijn bestemd tot 'Verkeer'. Naast wegen, pleinen, fietsen voetpaden, bermen en (berm)sloten en groen- en speelvoorzieningen zijn ook water en waterhuishoudkundige voorzieningen en parkeervoorzieningen toegestaan. De bestaande garageboxen zijn voorzien van de bestemming 'Verkeer – Garageboxen', waarbij de boxen zijn opgenomen in een bouwvlak. Zelfstandige parkeerterreinen zijn bestemd tot 'Verkeer – Parkeerterrein'. Verder zijn op de gronden ter plaatse van de aanduiding 'overige zone – mogelijke klimaatmaatregelen' klimaatmaatregelen mogelijk.

#### *Wonen*

Alle burgerwoningen zijn bestemd als 'Wonen'. Deze bestemming is hoofdzakelijk bedoeld voor het wonen in woonhuizen, al dan niet in combinatie met een aan huis verbonden beroep of een kleinschalige bedrijfsmatige activiteit. Cultuurhistorische waardevolle bebouwing is vastgelegd met de aanduiding 'cultuurhistorische waarden'.

Ondergeschikt hieraan is deze bestemming tevens bedoeld voor daarbij behorende gebouwen, bouwwerken, geen gebouwen zijnde erven, tuinen en paden, parkeer- en groenvoorzieningen, water, waterhuishoudkundige voorzieningen en kleinschalige duurzame energiewinning.

Omdat de bestemming 'Wonen' de meest voorkomende bestemming binnen het plangebied is, worden de bouwregels binnen deze bestemming nader toegelicht. Qua bouwregels is onderscheid gemaakt tussen hoofdgebouwen, aanbouwen, uitbouwen, bijgebouwen en overkappingen en bouwwerken, geen gebouwen zijnde.

#### *Hoofdgebouwen*

Hoofdgebouwen moeten worden opgericht binnen een bouwvlak waarbij de op de verbeelding weergegeven aanduidingen voor de goothoogte in acht genomen moet worden. Indien geen goothoogte is opgenomen geldt de bestaande goothoogte. Hoofdgebouwen worden vrijstaand of halfvrijstaand gebouwd met dien verstande dat ter plaatse van de aanduiding 'maximum aantal aaneen te bouwen wooneenheden' rijtjewoningen zijn toegestaan. In de begripsbepalingen zijn de begrippen vrijstaande woningen, halfvrijstaande woning en aaneengebouwde woning opgenomen.

De breedte van een hoofdgebouw bedraagt ten minste 5 meter. Daarnaast is bepaald dat de afstand van vrijstaande woonhuizen van de vrijstaande zijde van halfvrijstaande woonhuizen tot de zijdelingse perceelsgrens ten minste 3 meter dient te bedragen, dan wel de bestaande afstand indien dit minder bedraagt. Tevens zijn een minimale en maximale dakhelling opgenomen. De cultuurhistorisch waardevolle bebouwing is opgenomen middels het opnemen van een aanduiding 'cultuurhistorische waarden', waarvoor geldt dat hier de bestaande hoofdvorm van het gebouw, bepaald door de gevelbreedte, goothoogte, bouwhoogte, dakhelling, nokrichting en oppervlakte van het grondvlak, te worden gehandhaafd.

#### *Aanbouwen, uitbouwen, bijgebouwen en overkappingen*

Voor het bouwen van aanbouwen, uitbouwen, bijgebouwen en overkappingen geldt een minimale afstand tot de voorgevel (en het verlengde daarvan). Tevens is een afstand tot de zijdelingse perceelsgrens vastgelegd. Bij vrijstaande en halfvrijstaande woningen is een gezamenlijke oppervlakte van 80 m2 aan aanbouwen, uitbouwen, bijgebouwen en overkappingen toegestaan. Bij aaneengebouwde woonhuizen (ook wel rijtjeswoningen) is 50 m2 toegestaan. In alle gevallen geldt dat het erf achter het bouwvlak voor niet meer dan 50% wordt bebouwd en met dien verstande dat de oppervlakte binnen het bouwvlak, voor zover gelegen tussen het verlengde van de zijgevels van het hoofdgebouw niet wordt meegerekend. Diverse maatvoering voor wat betreft bouw- en goothoogte is vastgelegd in de regels.

#### *Bouwwerken, geen gebouwen zijnde*

Binnen het gehele bestemmingsvlak worden bouwwerken, geen gebouwen zijnde toegestaan. Hierbij is onderscheid gemaakt in erf- en terreinafscheidingen en overige bouwwerken, geen gebouwen zijnde.

Voor de voorgevel mag de bouwhoogte van erf- en terreinafscheidingen maximaal 1 meter bedragen en achter de voorgevel maximaal 2 meter. Voor overige bouwwerken, geen gebouwen zijnde geldt een maximale bouwhoogte van 5 meter.

#### *Flexibliteitsbepalingen*

In de afwijkingsbevoegdheden (afwijken van de bouw- en gebruiksregels) zijn mogelijkheden opgenomen voor het afwijken van de bij recht toegestane bouw- en gebruiksmogelijkheden. Bijvoorbeeld voor het toestaan van een andere goot- en/of bouwhoogte of dakhelling. In het kader van een goede ruimtelijke ordening is een afwegingskader opgenomen. Ook zijn afwijkingen ten aanzien van het gebruik opgenomen.

#### *Wonen – Woonwagens*

Het woonwagenkamp aan de Entinghehof is specifiek bestemd tot 'Wonen – Woonwagens'. Wat onder een 'woonwagen' wordt begrepen is opgenomen in de begripsbepalingen. Voor woonwagens is ook de mogelijkheid voor duurzame energiewinning opgenomen. Het aantal woonwagens is gelimiteerd tot maximaal 5. Per standplaats mag niet meer dan 1 gebouw worden gebouwd, waarbij de oppervlakte maximaal 30 m2 mag bedragen en dan bouwhoogte maximaal 3 meter.

#### *Waarde – Archeologie 2, 3 en 4*

Archeologische Monumentenkaart terreinen en hun bufferzones en depressie en laagtes zijn bestemd als 'Waarde - Archeologie 2'. De werkzaamheden waarvoor een omgevingsvergunning nodig is, staan genoemd in de regels. In het kader hiervan moet archeologisch onderzoek plaatsvinden.

De terreinen met aanwezige zeer hoge waarden met uitzondering van de beschermde rijksmonumenten, hoge waarden en waarden zijn bestemd als 'Waarde - Archeologie 3'. De werkzaamheden waarvoor een omgevingsvergunning nodig is, staan genoemd in de regels. In het kader hiervan moet archeologisch onderzoek plaatsvinden.

De gebieden met hoge en middelhoge verwachtingswaarden zijn bestemd als 'Waarde - archeologie 4'. Ook hier moet archeologisch onderzoek plaatsvinden. Bepaalde werkzaamheden mogen niet plaatsvinden zonder omgevingsvergunning.

#### *Waarde – Beschermd Dorpsgezicht*

De dubbelbestemming 'Waarde - Beschermd dorpsgezicht' heeft betrekking op alle gronden die zijn gelegen binnen het beschermde dorpsgezicht van Dwingeloo. Deze dubbelbestemming heeft betrekking op het beschermd dorpsgezicht als geheel, dus niet alleen op de voorkomende monumenten. Dit is noodzakelijk om de samenhang en verschijningsvorm van het dorpsgezicht te waarborgen. Om deze reden is ook besloten om de op de bescherming van het dorpsgezicht gerichte regels in één overkoepelende dubbelbestemming op te nemen. De bestemmingsomschrijving dient als basis voor de beperkingen die voortvloeien uit de regeling van de dubbelbestemming. Op basis van de dubbelbestemming kunnen burgemeester en wethouders bij de toepassing van de in het plan opgenomen omgevingsvergunningsregels nadere eisen stellen met betrekking tot de aangegeven onderwerpen. In de regels is een omgevingsvergunning voor werken, geen bouwwerken zijnde, of werkzaamheden (voorheen: aanlegvergunning) opgenomen ter voorkoming van het schaden van de cultuurhistorische waarden.

# <span id="page-52-0"></span>**HOOFDSTUK 7 ECONOMISCHE UITVOERBAARHEID**

Artikel 6.12 van de Wet ruimtelijke ordening stelt dat de gemeenteraad gelijktijdig met de vaststelling van het bestemmingsplan moet besluiten om al dan niet een exploitatieplan vast te stellen. Hoofdregel is dat een exploitatieplan moet worden vastgesteld bij elk bestemmingsplan. Er zijn echter uitzonderingen. Het is mogelijk dat de raad verklaart dat met betrekking tot een bestemmingsplan geen exploitatieplan wordt vastgesteld indien het verhaal van kosten van de grondexploitatie anderszins is verzekerd of het stellen van nadere eisen en regels niet noodzakelijk.

Dit bestemmingsplan is conserverend van aard en maakt geen nieuwe ontwikkelingen mogelijk die nog niet zijn vervat in een onherroepelijk bestemmingsplan of waarvoor anderszins een planologische procedure is afgerond of vergunning is verleend. De kosten voor het opstellen van dit plan komen voor rekening van de gemeente.

Dit bestemmingsplan kent wel diverse mogelijkheden om met een omgevingsvergunning af te wijken van het bestemmingsplan of het bestemmingsplan te wijzigen. Hierbij zal per geval worden bezien of de kosten op een initiatiefnemer van een plan worden verhaald op basis van de gemeentelijke legesverordening of door het sluiten van een overeenkomst. Tevens zal, indien noodzakelijk, een planschadeovereenkomst worden gesloten met een initiatiefnemer van een plan. Op deze wijze is het verhaal van de kosten voor de gemeente anderszins verzekerd, zodat geen exploitatieplan hoeft te worden vastgesteld.

Bij vaststelling van dit bestemmingsplan door de gemeenteraad zal tevens het besluit worden genomen dat, voor die gevallen waar op basis van artikel 6.12 Wro juncto artikel 6.2.1 Bro een exploitatieplan verplicht is, geen exploitatieplan wordt vastgesteld omdat de kosten anderszins verzekerd zijn.

# <span id="page-53-1"></span><span id="page-53-0"></span>**HOOFDSTUK 8 VOOROVERLEG EN INSPRAAK**

# **8.1 Vooroverleg**

#### **8.1.1 Het Rijk**

In het Besluit algemene regels ruimtelijke ordening (Barro) zijn de nationale belangen die juridische borging vereisen opgenomen. Het Barro is gericht op doorwerking van nationale belangen in gemeentelijke bestemmingsplannen. Geoordeeld wordt dat dit bestemmingsplan geen nationale belangen schaadt. Daarom is afgezien van het voeren van vooroverleg met het Rijk.

#### **8.1.2 Provincie**

De provincie Drenthe heeft gereageerd op het voorontwerpbestemmingsplan en advies gegeven over de doorwerking van archeologische verwachtingswaarden in het bestemmingsplan. Dit advies is in het ontwerpbestemmingsplan verwerkt. Verder heeft de provincie aangegeven dat het voorontwerpbestemmingsplan in het kader van milieu- en leefkwaliteit door de provincie is voorgelegd aan de Regionale Uitvoeringsdienst Drenthe (RUD). Voor de reactie van de RUD wordt verwezen naar paragraaf 8.1.4.

#### **8.1.3 Waterschap**

Het plan wordt voorgelegd aan het waterschap.

#### **8.1.4 Regionale Uitvoeringsdienst Drenthe**

De Regionale Uitvoeringsdienst Drenthe (RUD) heeft gereageerd op het voorontwerpbestemmingsplan. Uit de reactie blijkt dat in verband met het aan de Valderseweg aanwezige LPG-tankstation de volgende aspecten van belang zijn.

- 1. Het opnemen van de PR-contouren op de verbeelding is niet verplicht.
- 2. Het opnemen van het brandaandachtsgebied op de verbeelding is niet verplicht.
- 3. Binnen het explosiegebied is een zeer kwetsbaar object mogelijk in de nabijgelegen bestemming 'Maatschappelijk'. In het bestemmingsplan dient te worden geborgd dat er geen (zeer) kwetsbare objecten gerealiseerd kunnen worden binnen het explosieaandachtsgebied.
- 4. De hoogte van het groepsrisico geeft geen aanleiding om het bestemmingsplan niet vast te stellen.

De punten 1, 2 en 4 zijn voor kennisgeving aangenomen. Het bij punt 3 gegeven advies wordt overgenomen. Ter plaatse zijn de gronden aangeduid voor 'specifieke vorm van maatschappelijk – brandweerkazerne en ambulancepost' binnen de bestemming 'Maatschappelijk'. In de daaraan verbonden regels en doormiddel van het aangeven van het explosieaandachtsgebied (veiligheidszone – explosieaandachtsgebied) op de verbeelding, wordt de uitsluiting van (zeer) kwetsbare objecten geborgd.

Verder heeft de RUD aangegeven dat voor een volledige verantwoording van het groepsrisico bij de Veiligheidsregio Drenthe (VRD) advies inzake zelfredzaamheid en hulpverlening moet worden ingewonnen. Het voorontwerpbestemmingsplan is naar de voorgenoemde instantie toegestuurd. Deze instantie heeft echter aangegeven dat gezien het consoliderende karakter van het bestemmingsplan en het feit dat er dus geen nieuwe kwetsbare objecten of risicovolle objecten worden mogelijk gemaakt er voor de VRD geen reden is voor het geven van advies.

# <span id="page-53-2"></span>**8.2 Inspraak**

Het voorontwerpbestemmingsplan heeft met ingang van 9 maart tot en met 20 april 2017 voor een ieder ter inzage gelegen. Er zijn tijdens deze termijn 12 inspraakreacties op het plan ingediend. De inspraakreacties zijn samengevat en voorzien van een antwoord in de in bijlage 1 bijgevoegde inspraaknota.

# <span id="page-54-0"></span>**8.3 Zienswijzen**

Het ontwerp-bestemmingsplan 'Dwingeloo' heeft met ingang van 9 november 2017, gedurende een periode van 6 weken, in het gemeentehuis ter inzage gelegen. Ook is het bestemmingsplan op www. ruimtelijkeplannen.nl geplaatst. Tijdens de periode van ter inzage bestond voor een ieder de mogelijkheid een zienswijze in te dienen. Er zijn tijdens voorgenoemde termijn twee zienswijzen ontvangen. De zienswijzen zijn samengevat en voorzien van een antwoord. Eén van de zienswijzen heeft geleid tot aanpassing van het ontwerp-bestemmingsplan.

Verder is het ontwerp-bestemmingsplan op een zestal onderdelen ambtshalve aangepast. De zienswijzennota is bijgevoegd in bijlage 2.