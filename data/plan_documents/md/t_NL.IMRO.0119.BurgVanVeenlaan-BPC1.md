Bestemmingsplan Nijeveen – appartementen Burgemeester Van Veenlaan (vastgesteld)

# **Bestemmingsplan Nijeveen – appartementen Burgemeester Van Veenlaan**

Vastgesteld NL.IMRO.0119.BurgVanVeenlaan-BPC1

2 februari 2018

# **Toelichting**

Initiatiefnemer: J. Bouwknegt-Barelds Planopsteller: R.G. Zuidema Omgevingsrecht Zuidema Verbeelding: W. van Dijk BraGIS

| Hoofdstuk 1 Inleiding  2                       |  |
|------------------------------------------------|--|
| 1.1 Aanleiding 2                               |  |
| 1.2 Plangebied 2                               |  |
| 1.3 Vigerend bestemmingsplan 2                 |  |
| 1.4 Verantwoording 3                           |  |
| 1.5 Leeswijzer 3                               |  |
| Hoofdstuk 2 Beschrijving plangebied 4          |  |
| 2.1 Huidige situatie 4                         |  |
| 2.2 Ruimtelijke structuur 4                    |  |
| 2.3 Nieuwe situatie 4                          |  |
| Hoofdstuk 3 stedenbouwkundige uitgangspunten 5 |  |
| Hoofdstuk 4 Beleidskader  7                    |  |
| 4.1 Rijksbeleid 7                              |  |
| 4.2 Provinciaal beleid  7                      |  |
| 4.3 Gemeentelijk beleid  9                     |  |
| Hoofdstuk 5 Planologische randvoorwaarden 13   |  |
| 5.1 Geluid  13                                 |  |
| 5.2 Archeologie 13                             |  |
| 5.3 Cultuurhistorie 14                         |  |
| 5.4 Waterhuishouding 15                        |  |
| 5.5 Ecologie  15                               |  |
| 5.6 Externe veiligheid  16                     |  |
| 5.7 Bodemgesteldheid 18                        |  |
| 5.8 Luchtkwaliteit 18                          |  |
| 5.9 Bedrijven en milieuzonering 19             |  |
| 5.10 verkeer en parkeren 19                    |  |
| Hoofdstuk 6 Juridische aspecten 21             |  |
| 6.1 Juridische vormgeving 21                   |  |
| 6.2 Opzet regels 21                            |  |
| 6.3 Toelichting op de bestemmingen 22          |  |
| Hoofdstuk 7 Uitvoerbaarheid 23                 |  |
| 7.1 Financiële uitvoerbaarheid 23              |  |
| 7.2 Maatschappelijke uitvoerbaarheid  23       |  |

Bijlagen:

- 1 Watertoets en standaard waterparagraaf
- 2 Quickscan natuurwaarden
- 3 reactienota, vooroverlegreactie provincie en waterschap
- 4 reactienota zienswijzen

# <span id="page-5-0"></span>**Hoofdstuk 1 Inleiding**

## <span id="page-5-1"></span>1.1 Aanleiding

Initiatiefnemer is voornemens op het perceel Burgemeester Van Veenlaan 5/5a te Nijeveen een woongebouw met vijf appartementen op te richten. Daartoe zal de bestaande voormalige brandweerkazerne met beheerderswoning worden gesloopt.

Dit plan voorziet in de ruimtelijke mogelijkheden om de bouw van het woongebouw met vijf appartementen mogelijk te maken.

## <span id="page-5-2"></span>1.2 Plangebied

Het plangebied omvat het perceel Burgemeester Van Veenlaan 5/5a te Nijeveen kadastraal bekend Nijeveen sectie I nummer 231. Op het perceel is voormalige brandweerkazerne met beheerderswoning aanwezig. De bebouwing wordt reeds een tiental jaar gebruikt voor wonen. Het perceel is gelegen binnen de bebouwde kom van Nijeveen.

Afbeelding 1: Locatie van het plangebied (google earth).

## <span id="page-5-3"></span>1.3 Vigerend bestemmingsplan

Het plangebied ligt binnen het bestemmingsplan Nijeveen, vastgesteld door de raad op 3 september 2009.

Het plangebied heeft daarin de bestemming 'Wonen' voorzien van de maataanduiding maximum bebouwingspercentage terrein (30 %), maximum dakhelling (70 graden), maximum bouwhoogte (14 meter) maximum goothoogte (8 meter). Tevens is het perceel voorzien een bouwvlak en de dubbelbestemming 'Waarde-archeologie'.

Het aangegeven bouwvlak is niet toereikend voor het voorgenomen woongebouw met vijf appartementen.

Afbeelding 2: Uitsnede bestemmingsplankaart Bestemmingsplan Nijeveen (Bron www.ruimtelijkeplannen.nl)

## <span id="page-6-0"></span>1.4 Verantwoording

Bij het opstellen van dit plan is gebruik gemaakt van websites, visiedocumenten, beleidsstukken en rapportages. Waar nodig zijn de teksten en/of afbeeldingen integraal overgenomen om de inhoud zoveel mogelijk te waarborgen. Voor het overige is de naam en/of vindplaats van de bronnen weergegeven.

## <span id="page-6-1"></span>1.5 Leeswijzer

Het bestemmingsplan bestaat uit een toelichting, regels, verbeelding en eventuele bijlagen. Deze toelichting is opgebouwd uit zeven hoofdstukken. Na dit inleidende hoofdstuk wordt in hoofdstuk 2 de bestaande ruimtelijke en functionele situatie in het plangebied beschreven. In hoofdstuk 3 wordt het beleidskader geschetst op rijks, provinciaal en gemeentelijk niveau. Hoofdstuk 4 gaat in op de planologische- en milieutechnische aspecten die betrekking hebben op dit bestemmingsplan. In hoofdstuk 5 worden de stedenbouwkundige uitgangspunten beschreven. Vervolgens wordt in hoofdstuk 6 de planologische juridische opzet van het plan behandeld. De uitvoerbaarheid van dit plan zal aan bod komen in hoofdstuk 7.

#### Burgemeester Van Veenlaan

## <span id="page-7-0"></span>**Hoofdstuk 2 Beschrijving plangebied**

## <span id="page-7-1"></span>2.1 Huidige situatie

Het plangebied is gelegen binnen de bebouwde kern van Nijeveen. Het perceel is plaatselijke bekend Burgemeester Van Veenlaan 5 en 5a te Nijeveen. Het perceel is kadastraal bekend als Nijeveen sectie I nummer 231.

Op het perceel is de voormalige brandweerkazerne met beheerderswoning aanwezig. De bebouwing wordt reeds een tiental jaar gebruikt voor wonen.

## <span id="page-7-2"></span>2.2 Ruimtelijke structuur

Het plangebied is gelegen binnen de bebouwde kern van Nijeveen. Van oudsher bestond Nijeveen uit lintbebouwing langs de Dorpsstraat met grote boerderijen. De dorpskern is aan de noord- en zuidzijde uitgebreid met enkele nieuwbouwwijken. Het plangebied is gelegen in een naoorlogse uitbreidingswijk.

De omliggende bebouwing zijn hoofdzakelijk woningen. De straat Burgemeester Van Veenlaan kenmerkt zich door een gevarieerd straatbeeld met vrijstaande, twee-onder-een-kap woningen en enkele rijtjeshuizen. De vrijstaande woning zijn hoofdzakelijk voorzien van een nokrichting haaks op de weg. De twee-onder-een-kap woningen en rijtjeshuizen zijn voorzien van een nokrichting evenwijdig aan de weg.

## <span id="page-7-3"></span>2.3 Nieuwe situatie

Het college van burgemeester en wethouders heeft op 23 mei 2016 besloten in principe medewerking te verlenen aan de voorgenomen ontwikkeling van een woongebouw met vijf appartementen. Daarbij zijn een aantal stedenbouwkundige randvoorwaarden gesteld.

Met de voorgenomen ontwikkeling van een woongebouw met vijf appartementen wordt een nieuwe, passende invulling aan het bestaande woonperceel gegeven, passend binnen het gemeentelijk beleid. De ontwikkeling is passend in de bestaande structuur van de Burgemeester van Veenlaan. De stedenbouwkundige uitgangspunten en randvoorwaarden zijn nader onderbouwd in hoofdstuk 2 van dit plan.

## <span id="page-8-0"></span>**Hoofdstuk 3 stedenbouwkundige uitgangspunten**

In dit hoofdstuk wordt de verschijningsvorm van het nieuw op te richten appartementengebouw met vijf appartementen omschreven en de stedenbouwkundige inpassing van dit plan onderbouwd. De door het college vastgestelde stedenbouwkundige randvoorwaarden zijn in deze paragraaf verwerkt.

## 3.1 Kavelinrichting

Voor de ontsluiting van de vijf appartementen kan gebruik gemaakt worden van de bestaande uitrit. Het parkeren wordt grotendeels op eigen terrein opgelost. De parkeernorm in dezen (categorie goedkoop appartement, kleiner dan 100 m²) is 1,6 parkeerplaatsen per appartement. De bestaande rioolaansluiting is niet toereikend voor de voorgenomen vijf appartementen. Er zal voorzien moeten worden in een nieuwe rioolaansluiting. Het perceel zal ontsloten worden via de bestaande uitweg. Tevens zal op het perceel ten minste 6 parkeerplaatsen worden gerealiseerd.

Het hoofdgebouw en de uitbouw aan de achterzijde van het hoofdgebouw, wordt gebouwd binnen een (nieuw) bouwvlak. Het woongebouw zal minimaal 3 m meter uit de zijdelingse perceelgrens worden gesitueerd. De bij de appartementen behorende bijgebouwen zijn op het achtererf van het woongebouw tegen de achterste perceelgrens gesitueerd.

De voorste voorgevelrooilijn van het woongebouw is 4 meter uit de westelijke erfgrens (wegzijde) gelegen. Aan de voorgevel van het woongebouw zal in de voorgevelrooilijn, aan de noordzijde, 1,5 meter naar achteren verspringen. Met deze verspringing in de voorgevel(rooilijn) sluit het voorgenomen woongebouw aan bij de beide aangrenzende woningen. De voorgevel van de noordelijk aangrenzende woning (huisnummer 3) is namelijk verder van de Burgemeester Van Veenlaan gelegen dan de zuidelijk aangrenzende woning (huisnummer 7).

Het bouwvlak zoals aangegeven op de bij dit plan behorende verbeelding is gelijk aan de situering van het woongebouw. De situering van het woongebouw respectievelijk bouwvlak is aangegeven in afbeelding 5.

Afbeelding 5: schetsmatige situering van het bouwvlak (bron: initiatiefnemer d.d. 24 januari 2017)

## 3.2 Bebouwingsbeeld

Het bestemmingsplan gaat uit van de bouw van maximaal 5 woningen in één bouw volume. Het hoofgebouw is georiënteerd op de Burgemeester Van Veenlaan. Het hoofdgebouw heeft een bouwmassa groter dan bestaande aangrenzende woningen aan de Burgemeester Van Veenlaan. Om het woongebouw met vijf appartementen in te passen in het bestaande straatbeeld zal de relatief forse bouwmassa worden gecompenseerd doordat deze een uitstraling te geven van een tweeonder-een-kap woning.

Afbeelding 6: impressie voorgenomen woongebouw (bron: Kroes Nijeveen d.d. 14 oktober 2016 wijziging 31 januari 2017)

Het hoofdgebouw heeft de uitstraling van een twee-onder-een-kap woning doordat de kap van het woongebouw uitgevoerd zal worden in een nokrichting haaks en evenwijdig aan de weg. Het naar voren verspringende deel van het woongebouw wordt voorzien van een nokrichting haaks op de weg. De kap van het woongebouw zal een dakhelling hebben van circa 37 en 47 graden. Het hoofdgebouw heeft een maximale goothoogte van 6 meter en een maximale bouwhoogte van 9,5 meter. Afbeelding 6 geeft een impressie van het voorlopige ontwerp weer. Het ontwerp zal in het kader van de aanvraag omgevingsvergunning Bouwen beoordeeld worden door het welstandstoezicht.

Bij het woongebouw zal conform het bouwbesluit voorzien moeten worden in buitenbergingen voor de vijf appartementen. Deze bergingen zijn voorzien op het achtererfgebied van het hoofdgebouw.

# <span id="page-10-0"></span>**Hoofdstuk 4 Beleidskader**

## <span id="page-10-1"></span>4.1 Rijksbeleid

Op 13 maart 2012 is de Rijksstructuurvisie Infrastructuur en Ruimte (hierna SVIR) vastgesteld. Daarin is aangegeven dat het Rijk streeft naar "Nederland concurrerend, bereikbaar, leefbaar en veilig". Het Rijk kiest drie doelen om Nederland concurrerend, bereikbaar, leefbaar en veilig te houden voor de middellange termijn (2028):

- het vergroten van de concurrentiekracht van Nederland door het versterken van de ruimtelijk economische structuur van Nederland;
- het verbeteren en ruimtelijk zekerstellen van de bereikbaarheid waarbij de gebruiker voorop staat;
- het waarborgen van een leefbare en veilige omgeving waarin unieke-, natuurlijke- en cultuurhistorische waarden behouden zijn.

Het Rijk kiest daarbij voor een selectievere inzet van rijksbeleid op slechts 13 nationale belangen. Buiten deze 13 belangen hebben decentrale overheden beleidsvrijheid. Een aantal van deze nationale belangen wordt juridisch geborgd via het Besluit algemene regels ruimtelijke ordening (Barro).

De Structuurvisie Infrastructuur en Ruimte (SVIR) omvat tevens de ladder voor duurzame verstedelijking. Het doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. De ladder is als procesvereiste opgenomen in het Besluit ruimtelijke ordening (Bro). Op grond van artikel 3.1.6 van het Besluit ruimtelijke ordening (Bro) dient ten aanzien van een nieuwe stedelijke ontwikkeling een afweging plaats te vinden in het kader van de ladder voor duurzame verstedelijking.

Het plan dat voorziet in de planologische inpassing van woongebouw met 5 appartementen. Op basis van bestaande jurisprudentie kan gesteld worden dat er geen nieuwe stedelijke ontwikkeling mogelijk gemaakt wordt (zie AbRvS 5 november 2014, nr. 201402621/1/R2).

Het plan heeft een beperkte omvang waarmee geen belangen van nationaal niveau zijn betrokken.

## <span id="page-10-2"></span>4.2 Provinciaal beleid

## **4.2.1 Omgevingsvisie Drenthe**

Provinciale Staten hebben op 2 juli 2014 ingestemd met de Actualisatie Omgevingsvisie Drenthe 2014. De actualiseerde visie is in werking getreden op 20 augustus 2014. In de omgevingsvisie zijn de belangen, ambities, rollen, verantwoordelijkheden en sturing van de provincie in het ruimtelijk domein geformuleerd. De omgevingsvisie vormt het strategisch kader voor de ruimtelijk economische ontwikkeling van Drenthe in de periode tot 2020, met in sommige gevallen een doorkijk naar de periode daarna. De Omgevingsvisie Drenthe is een integraal document en fungeert als provinciale structuurvisie op grond van de Wet ruimtelijke ordening, als provinciaal milieubeleidsplan, als regionaal waterplan en als provinciaal verkeers- en vervoersplan.

De missie voor de Omgevingsvisie Drenthe luidt: *Het ontwikkelen van een bruisend Drenthe, passend bij de kernkwaliteiten die de provincie rijk is.*

Deze ambitie vormt het hart van het provinciale beleid. Men wil 'ontwikkelen met ruimtelijke kwaliteit', mede vanuit de wetenschap dat landschapskwaliteit een belangrijke vestigingsfactor is. Men wil investeren in de aantrekkelijkheid van Drenthe als woonprovincie. Drenthe kent karakteristieke woonmilieus die voorzien in de vraag naar landelijk en groen wonen. Bovenlokale afstemming is nodig om vraag en aanbod op de woningmarkt in balans te houden en om de herstructurering en verduurzaming van de woningvoorraad te bevorderen. Het is belangrijk om de woningvraag en het investeringspotentieel te benutten voor het her ontwikkelen en transformeren aan de bestaande woongebieden in de steden en dorpen. Daarmee geeft de provincie actief invulling aan de SER-Ladder (de zogenaamde Ladder der duurzame verstedelijking) voor zorgvuldig ruimtegebruik.

Op de visiekaart 2020 is het plangebied niet van enige aanduiding voorzien.

## Kernkwaliteiten

In de omgevingsvisie zijn de provinciale belangen benoemd, waarmee gemeenten rekening dienen te houden bij het beoordelen van bestemmingsplannen. De provinciale belangen zijn verdeeld in Drentse kwaliteiten en ontwikkelingen. Binnen de Drentse kwaliteiten staat het behoud en de ontwikkeling van de kernkwaliteiten, de dynamiek van bedrijvigheid, de biodiversiteit en de milieuen leefomgevingskwaliteit centraal. De kernkwaliteiten vormen de belangrijkste basis voor het begrip 'ruimtelijke kwaliteit'. Daarnaast is zorgvuldig ruimtegebruik en milieu- en leefomgevingskwaliteit van belang.

De verantwoordelijkheid voor de kernkwaliteiten binnen het bestaand stedelijk gebied ligt bij de gemeente. Een uitzondering hierop wordt gemaakt voor archeologie en in specifieke gevallen voor cultuurhistorie.

Het plangebied is voor de kernkwaliteit archeologie aangeduid met Verwachting toetsen (beekdal). Het archeologisch erfgoed is onze enige bron van informatie over de bewoningsgeschiedenis van de provincie van de steentijd tot de middeleeuwen. Het merendeel van het archeologisch erfgoed is onzichtbaar en is daardoor zeer kwetsbaar bij ruimtelijke ontwikkelingen die om bodemingrepen vragen. Archeologische waarden zijn onvervangbaar en niet te compenseren. Daarom wordt in het provinciaal beleid het archeologisch erfgoed een duidelijke plaats toe gewezen. In paragraaf 4.2 Archeologie wordt hier nader op ingegaan.

Het plangebied is voor de kernkwaliteit cultuurhistorie aangewezen met beschermingsniveau 'Respecteren'. Het beschermingsniveau is het laagste sturingsniveau en is voorzien over het grootste deel van het grondgebied van de provincie Drenthe. De kernkwaliteit cultuurhistorie is bedoeld om de ruimtelijke identiteit te versterken. Men wil dit bereiken door ruimtelijke ontwikkelingen te sturen vanuit samenhangende cultuurhistorische kwaliteiten, met respect en durf, met ruimte voor inspiratie en met eigen afwegingen van gemeenten. Voor de gebieden aangewezen met beschermingsniveau 'Respecteren' richt men zich op het waarborgen van de cultuurhistorische samenhang voor de toekomst. Daarbij hebben Initiatiefnemers de verantwoordelijkheid om de cultuurhistorische hoofdstructuur als inspiratiebron te benutten. In paragraaf 4.3 Cultuurhistorie wordt hier nader op ingegaan.

Met dit plan worden de kernkwaliteiten van het gebied niet aangetast.

## **4.2.2 Provinciale omgevingsverordening Drenthe**

De geactualiseerde Provinciale omgevingsverordening Drenthe (per 17 oktober 2015 in werking), met inbegrip van de navolgende wijzigingen, geeft de randvoorwaarden voor het opstellen van ruimtelijke plannen. De verordening heeft onder meer als doel om de kernkwaliteiten van Drenthe te behouden en te versterken. Als bij een ruimtelijk plan kernkwaliteiten betrokken zijn, moet in het ruimtelijk plan worden uiteengezet dat met het desbetreffende plan wordt bijgedragen aan behoud

en ontwikkeling van de bij het plan betrokken kernkwaliteiten conform de provinciale ontwikkelingsvisie. Een ruimtelijk plan mag geen nieuwe activiteiten dan wel wijziging van bestaande activiteiten mogelijk maken die de kernkwaliteiten significant aantasten.

Volgens artikel 3.24 (Woningbouw) mag een ruimtelijk plan dat betrekking heeft op een gebied gelegen buiten het bestaand stedelijk gebied alleen voorzien in nieuwe woningbouw indien deze woningbouw past binnen de afspraken die de woonregio en de provincie hebben gemaakt over de woningbouwprogrammering en het gestelde in de regionale woonvisie en als in het desbetreffende ruimtelijk plan wordt onderbouwd dat deze regionale woonvisie voldoende actueel is.

Deze ruimtelijke ontwikkeling is voorzien binnen de bestaande kern Nijeveen en daar mee bestaande stedelijk gebied.

## **4.2.3 Conclusie provinciaal beleid**

Dit plan is in overeenstemming met het provinciaal beleid.

## <span id="page-12-0"></span>4.3 Gemeentelijk beleid

## **4.3.1 Structuurvisie Meppel 2030 "Duurzaam verbinden"**

Op 7 november 2013 heeft de gemeenteraad van Meppel de Structuurvisie Meppel 2030 "Duurzaam verbinden" vastgesteld. De Structuurvisie geeft een kader voor de sociaal-maatschappelijke, economische en ruimtelijke ontwikkelingen in Meppel voor de komende twintig jaar. Het is een langetermijnvisie waarvan de planhorizon op 2030 ligt. De Structuurvisie dient als kader voor het opstellen van bestemmingsplannen en geeft het de richting voor ontwikkelingen die nu nog niet in bestemmingsplannen zijn vastgelegd.

Bij toekomstige ontwikkelingen gaat Meppel uit van de eigen identiteit, die wezenlijk bijdraagt aan het welzijn en de welvaart van de inwoners. Die identiteit is terug te vinden in de fysieke omgeving, in het gebruik van de ruimte, maar ook in de sociale structuur. De opgaven die volgen uit de visie zijn ondergebracht in programma's met een logische samenhang. De drie programma's zijn: Meppel leeft, Meppel werkt en Meppel verbindt.

Deze ontwikkeling vindt plaats binnen de opgave van het programma Meppel leeft. In het kader van dit programma is het uitgangspunt dat Meppel een prettige woongemeente is, waar men altijd wil blijven wonen en waar in de buurt goede voorzieningen aanwezig zijn. De woonwijken dienen een gevarieerd woonaanbod te bieden, waarbij alle leeftijdsgroepen en huishoudens hier hun plek kunnen vinden.

In de structuurvisie is voor Nijeveen als ambitie aangegeven, dat in de dorpskern, dichtbij de voorzieningen, behoefte is aan woonruimte voor senioren. Daarbij is aangegeven dat het levensloopbestendig maken, renovatie en vervangende nieuwbouw pluksgewijs kan worden gerealiseerd.

Dit plan voorziet in een passende invulling van een inbreidingslocatie in de dorpskern van Nijeveen. De te realiseren wooneenheden zijn met name geschikt voor de '60plussers'. In Nijeveen is nu beperkt tot nauwelijks sprake van nieuwbouw voor deze doelgroep. Dit plan voorzien in een aanvulling van het bestaande woningaanbod.

## **4.3.2 Woonvisie 2016 - 2020**

Wonen is een belangrijk onderwerp in het collegeprogramma gemeente Meppel. Vitale wijken zijn niet alleen het product van participatie van bewoners en van leefbaarheid, maar ook van passende huisvesting. Plezierige woonwijken gedijen het best als mensen in een huis wonen dat bij hen past. De ambitie van het woonbeleid is dan ook een passend woningaanbod in wijken met een eigen karakter. Kernambitie van het college is groei.

In de periode 2013 tot en met 2018 ligt de nadruk volgens de Woonvisie op inbreiding naast uitbreiding. Daarbij wordt met name genoemd:

- Lege vlekken in de stad afronden (afmaken lopende projecten)
- Vrijkomende centrumlocaties
- Bestaande woonwijken
- Uitbreiding in Nieuwveense Landen en Danninge Erve

Bij een scenario met bevolkingsgroei en een herstelde economie passen de volgende woningbouwlocaties.

De voorgenomen 5 appartementen zijn met name bedoeld voor de '60plussers'. Deze doelgroep past binnen het speerpunt 'levensloop bestendig bouwen' uit de gemeentelijke Woonvisie. Dit plan voorziet, voor het dorp Nijeveen, in een aanvulling op het aanbod van nieuwbouw, met overwegend eengezinswoningen, in de uitbreidingswijk Danninge Erve.

Dit plan voorziet in een inbreidingslocatie binnen een bestaande naoorlogse woonwijk, waarbij een passende invulling wordt gegeven aan de voormalige locatie van de brandweerkazerne van Nijeveen. Deze inbreidingslocatie, dicht bij de voorzieningen, leent zich uitstekend voor de doelgroep '60plussers'.

Het dit plan voorziet, conform de ambitie van de Woonvisie, in een passend woningaanbod, passend bij het eigen karakter van Nijeveen. Met deze passende huisvesting wordt bijgedragen aan een vitaal en leefbaar dorp.

#### **4.3.3 Nota Parkeerbeleid**

## *Herijking parkeerbeleid*

In het parkeerbeleidsplan (vastgesteld in 2008) is in 2011 geëvalueerd en herijkt. De doelstelling van het herijkte parkeerbeleid is om op een meer efficiënte wijze het parkeren in de Gemeente Meppel te regelen, waarbij de huidige beleidsuitgangspunten gerealiseerd worden.

Het parkeerbeleid heeft de volgende beleidsdoelen:

- bijdragen aan het realiseren van de centrale doelen van gemeentelijk beleid;
- de vraag naar en het aanbod van parkeerruimte doelmatig op elkaar afstemmen;
- een pakket van maatregelen bevatten die op elkaar afgestemd zijn, en zodanig worden gehandhaafd c.q. gecontroleerd dat er geen ongewenste neveneffecten optreden;
- Uitvoering van het gemeentelijke parkeerbeleid dient minimaal kostendekkend te zijn en mag geen surplus opleveren.

Deze beleidsdoelen zijn o.a. uitgewerkt in de nota parkeernormen.

#### *Nota parkeernormen*

Het uitgangspunt van de nota parkeernormen is dat bij nieuwbouw, verbouw of wijziging van bestemming de parkeerbehoefte op eigen terrein dient te worden gerealiseerd. Op deze manier blijft de parkeercapaciteit op straat gewaarborgd.

In de nota parkeernomen wordt onderscheid gemaakt in drie gebieden, namelijk het centrum, Schil (inclusief bebouwde kom Nijeveen) en rest bebouwde kom. Het parkeergedrag en de parkeerbehoefte verschillen per deelgebied. In paragraaf 4.10 (Verkeer en parkeren) is de parkeerbehoefte van dit plan nader onderbouwd aangegeven.

#### **4.3.4 Welstandsnota**

In 2005 heeft de gemeenteraad de Welstandsnota vastgesteld. Deze nota bevat het welstandsbeleid voor het gehele grondgebied van de gemeente Meppel. In de welstandsnota zijn voor de verschillende aanduidingen gebiedsgerichte criteria opgenomen.

De criteria van gebied 10 naoorlogse wijken zijn van toepassing. Dit gebied aangemerkt als een regulier welstandgebied. De welstandsambitie voor dit gebied is gericht op het respecteren van de onderlinge samenhang. In hoofdstuk 5 van dit bestemmingsplan zijn de stedenbouwkundige uitgangspunten van het voorgenomen bouwplan opgenomen.

## **4.3.5 Beleidsnotitie Bed & Breakfast**

De beleidsnotitie "Bed&Breakfast" is het beleidskader voor het vestigen van en exploiteren van een B&B in de gemeente Meppel. Bij de (nieuw) vestiging van een B&B dient voldaan te worden aan de in het beleidskader aangegeven randvoorwaarden. Indien niet voldaan kan worden is er een mogelijkheid om in specifieke gevallen af te wijken van de randvoorwaarden. Bij een dergelijke afwijking dient dit beleidskader eveneens als toetsingskader.

De in deze beleidsnotitie gestelde randvoorwaarden en mogelijkheid om daarvan af te wijken, zijn verwerkt in dit plan.

## **4.3.6 Cultuurhistorisch en archeologisch beleid**

## *Cultuurhistorische inventarisatie & waardenstelling (CHIW)*

De gemeente Meppel heeft de cultuurhistorische waarden van de uitbreidingswijken en het buitengebied van Meppel, laten onderzoek. Deze waarden zijn vastgelegd in het beleidsstuk 'Cultuurhistorische inventarisatie & waardenstelling, uitbreidingswijken en buitengebied'. Hiermee is invulling gegeven aan de nieuwe wetgeving zoals vastgelegd in het Besluit ruimtelijke ordening, waarin is bepaald dat gemeenten bij het opstellen van bestemmingsplannen rekening moeten houden met cultuurhistorische waarden.

De cultuurhistorische waardering is in dit beleid voor de uitbreidingswijken en het buitengebied aangegeven in verschillende gebieden. Elk gebied is als geheel gewaardeerd, als somma van de verschillende aspecten waar de cultuurhistorische kwaliteiten uit bestaan. Daarbij worden vier waarderingsniveaus onderscheiden: top-, hoog-, midden- en basiskwaliteit.

Deze waarderingsniveaus onderscheiden zich van elkaar op grond van de dichtheid van historische objecten en structuren, het historische en maatschappelijk belang ervan, de gaafheid en zeldzaamheid van de historische objecten en structuren, alsmede de gaafheid van het bebouwingsbeeld en de ruimtelijke kwaliteit. Binnen de verschillende gebieden zijn deelgebieden en/of specifieke structuren, aangeduid met ieder een eigen waardering. Op basis van de waarderingen is voor elk (deel)gebeid een set aanbevelingen aangegeven.

Het plangebied is gelegen in 'gebied B1: Nijeveen en Kolderveen'. Dit gebied als geheel is aangeduid met het waarderingsniveau: 'hoog'. De uitbreidingswijken Nijeveen zijn als deelgebied aangeduid met de waarde: 'basis'. In paragraaf 4.3 (Cultuurhistorie) wordt nader op ingegaan op dit beleidskader ten aanzien dit plan.

## Archeologisch beleidskaart

<span id="page-15-0"></span>De gemeente Meppel heeft een archeologische beleidsadvieskaart (vastgesteld 11 oktober 2011). Het plangebied is gelegen in een gebied aangeduid met een hoge verwachtingswaarde (oude bewoningsassen). In deze gebieden is 'behoud in situ' het uitgangspunt. Bodemingrepen dienen te worden voorkomen. Conform het beleidskader dient archeologisch onderzoek plaats te vinden bij bodemingrepen met een oppervlak groter dan 500 m², die tevens dieper reiken dan 30 cm. In paragraaf 4.2 (Archeologie) wordt hier nader op ingegaan.

# **Hoofdstuk 5 Planologische randvoorwaarden**

## <span id="page-16-0"></span>5.1 Geluid

De Wet geluidhinder (hierna Wgh) biedt het kader om gevoelige objecten zoals woningen, scholen, ziekenhuizen en dergelijke te beschermen tegen geluidhinder. De Wgh dient als beoordelingskader voor een goede ruimtelijke ordening.

Het bestemmingsplan biedt de mogelijkheid tot het realiseren van een woongebouw met vijf appartementen.

## **5.1.1 Wegverkeerslawaai**

Het plangebied is gelegen binnen de binnen Nijeveen aangewezen 30 km zone. Volgens de Wgh hoeft voor een geluidsgevoelige bestemming die gerealiseerd wordt langs een 30 km-weg of in een woonerf het wegverkeerslawaai niet beoordeeld te worden. Hiermee kan aangenomen worden dat er sprake is van een en aanvaardbaar akoestisch klimaat.

#### **5.1.2 Overige geluidsbronnen**

Naast wegverkeerslawaai geeft de Wet geluidhinder het beoordelingskader voor luchtvaartlawaai, spoorweglawaai en industrielawaai. In de nabije omgeving van het plangebied is geen sprake van een spoorweg, vliegveld dan wel geluid-producerende industrie.

## **5.1.3 Conclusie**

Uit bovengenoemd is gebleken dat er ten aanzien van het aspect geluid geen belemmeringen zijn betreffende dit plan.

## <span id="page-16-1"></span>5.2 Archeologie

## **5.2.1 Archeologie beleid**

De gemeente Meppel heeft een archeologische beleidsadvieskaart (d.d. 11 oktober 2011). Op basis van deze beleidsadvieskaart kan geconcludeerd worden dat het plangebied is gelegen in een gebied met een hoge verwachtingswaarde (oude bewoningsassen). In deze gebieden is behoud in situ het uitgangspunt. Bodemingrepen dienen te worden voorkomen. Archeologisch onderzoek dient plaats te vinden bij bodemingrepen met een oppervlak groter dan 500 m², die tevens dieper reiken dan 30 cm.

Afbeelding 3 uitsnede archeologische verwachtings- en beleidsadvieskaart Meppel

De met dit plan voorziene bodemingreep is kleiner dan het criterium van 500 m². Daarmee is nader archeologisch onderzoek in het kader van dit plan niet vereist.

#### **5.2.2 Zorgplicht**

Mocht er tijdens de uitvoering van werkzaamheden toch archeologische vondsten worden aangetroffen, dan moet dit conform artikel 53 van de Monumentenwet aan zowel de gemeente als de provinciaal archeoloog gemeld worden.

#### **5.2.3 Conclusie**

Uit bovengenoemd is gebleken dat er ten aanzien van het aspect archeologie geen belemmeringen zijn betreffende dit plan.

## <span id="page-17-0"></span>5.3 Cultuurhistorie

Goede ruimtelijke ordening betekent dat er een integrale afweging dient plaats te vinden van alle belangen die effect hebben op de kwaliteit van de ruimte. Een van die belangen is de cultuurhistorie ofwel de aanwezigheid van monumenten of cultuurhistorisch waardevolle gebieden.

#### **5.3.1 Gebouwde monumenten**

Binnen de bebouwde kom van Nijeveen zijn enkele rijksmonumenten gesitueerd. Het meest nabijgelegen monument windmolen De Sterrenberg bevindt zich op 200 meter van het plangebied. De overige rijksmonumenten binnen de kern Nijeveen zijn enkele boerderijen, een Nederlands hervormde kerk en een voormalig schoolgebouw. Binnen de bebouwde kom van Nijeveen zijn geen gemeentelijke monumenten gesitueerd.

Vanwege relatief grote afstand van het plangebied tot enig gebouwd monument en de beperkte omvang van dit ruimtelijke voornemen binnen bestaand stedelijk gebied, zal dit plan geen invloed kunnen hebben op deze monumenten.

## **5.3.2 Cultuurhistorische gebiedswaarden**

Op 28 januari 2016 heeft de gemeenteraad van Meppel de 'Cultuurhistorische inventarisatie en waardenstelling Meppel, Uitbreidingswijken en buitengebied Meppel' vastgesteld. Deze inventarisatie gaat in op de verbondenheid met het verleden en onderscheidend modernisme. Daarbij wil men cultuurhistorische dragers in de gemeente Meppel zichtbaar maken, waarderen en onderhouden.

De gebiedsbeschrijving van de Uitbreidingswijken en Buitengebied van Meppel is verdeeld over veertien gebieden en daarbij zijn vier waarderingsniveaus te onderscheiden (top-, hoog-, midden- en basiskwaliteit). Het plangebied is gelegen binnen het 'Buitengebied - Nijeveen, Kolderveen' welke is aangeduid met de waarde 'hoog'. Daarbij worden de uitbreidingswijken Nijeveen aangeduid met de waarde 'basis' en wordt verwezen naar de geldende voorwaarden.

Volgens de aangegeven voorwaarden is binnen de uitbreidingswijken Nijeveen ruimte voor ontspannen ontwikkelingsgericht ruimtelijk beleid. Daarbij is aangegeven dat transformatie mogelijk is, uitgaande van de historisch-stedenbouwkundige en - architectonische karakteristieken, waarbij in geval van nieuwe ontwikkelingen daarvan in meer of mindere mate onderbouwd kan worden afgeweken. Voorwaarde is dat ruimtelijke ontwikkelingen geen afbreuk dienen te doen aan de landelijke karakteristiek van de kern van Nijeveen.

De met dit plan voorgenomen ontwikkeling is afgestemd op de bestaande karakteristieken van de bestaande stedenbouwkundige structuur van het plangebied en de omgeving. In hoofdstuk 5 zijn de stedenbouwkundige uitgangspunten van dit plan nader onderbouwd.

## **5.3.3 Conclusie**

Uit bovengenoemd is gebleken dat er ten aanzien van het aspect cultuurhistorie geen belemmeringen zijn betreffende dit plan.

## <span id="page-18-0"></span>5.4 Waterhuishouding

In het kader van de Wet ruimtelijke ordening (Wro) is het verplicht de Watertoets uit te voeren. De Watertoets is een waarborg voor water in ruimtelijke plannen en besluiten.

Het Waterschap Reest en Wieden is geïnformeerd over dit plan door gebruik te maken van de digitale watertoets. De beantwoording van de vragen heeft er toe geleid dat de korte procedure van de watertoets is toegepast. De bestemming en de grootte van het plan hebben een geringe invloed op de waterhuishouding. De voornoemde korte procedure houdt in dat de planvorming doorgang kan vinden onder de voorwaarde dat de standaard waterparagraaf wordt toepast. De toets en standaard waterparagraaf zijn bijgevoegd als bijlage 1.

Het Waterschap Reest en Wieden heeft op basis van de digitale watertoets een positief wateradvies afgegeven.

## <span id="page-18-1"></span>5.5 Ecologie

Bij ruimtelijke planvorming dient aandacht besteed te worden aan natuurwetgeving. Hierbij kan een tweedeling gemaakt worden in soortbescherming en gebiedsbescherming.

#### **5.5.1 Soort bescherming**

De Wet natuurbescherming regelt de bescherming van plantensoorten en diersoorten en daarbij het verbod tot de verwijdering van beschermde plantensoorten van hun groeiplaats, het beschadigen, vernielen, wegnemen of verstoren van voortplanting- of vaste rust- of verblijfplaatsen van beschermde diersoorten of het opzettelijk verontrusten van een beschermde diersoort. In algemene zin geldt dat voor activiteiten die mogelijk worden gemaakt door middel van een uitwerking van een bestemmingsplan en die een bedreiging kunnen vormen voor deze beschermde soorten, ontheffing moet worden aangevraagd. In dat kader zal voor deze ruimtelijke ontwikkeling moeten worden beoordeeld of deze een bedreiging zou kunnen vormen voor beschermde soorten.

Door Fopma natuuradvies is een quickscan natuurwaarden uitgevoerd op het perceel. In bijlage 2 is de rapportage van voornoemd onderzoek gevoegd. In de rapportage is de volgende conclusie aangegeven

*"Als de sloopwerkzaamheden buiten het broedseizoen aanvangen en de aanbevelingen uit tabel 7 worden uitgevoerd, dan kunnen effecten op broedvogels voorkomen worden en is er voor vogels geen ontheffing op grond van de Wet natuurbescherming noodzakelijk. Er is ook voor de overige natuurwaarden geen ontheffing noodzakelijk."*

Bij de voorbereiding en bouw van het voorgenomen woongebouw met vijf appartementen zal de algemene zorgplicht zoals vermeld in de Wet natuurbescherming in acht genomen moeten worden.

#### **5.5.2 Gebiedsbescherming**

De Natuurbeschermingswet regelt de bescherming van waardevolle natuurgebieden en leefgebieden van soorten en schrijft voor, dat alle activiteiten met significant negatieve gevolgen voor de instandhoudingsdoelstellingen van het Natura2000-gebied, in beginsel niet zijn toegestaan. Op basis van de Natuurbeschermingswet is de initiatiefnemer van een ruimtelijke ontwikkeling verplicht te onderzoeken of er schadelijke gevolgen voor deze gebieden te verwachten zijn.

Het plangebied is gelegen op een ruim 2 km afstand van Natura2000-gebieden "De Wieden". Gezien de ligging van het plangebied binnen de bestaande bebouwing van Nijeveen worden geen effecten verwacht van sloop- en bouwwerkzaamheden op het dit Natura2000-gebied.

De begrenzing van de EHS is gelegen op ruim 3,5 km van het plangebied. Er vindt geen ruimtebeslag plaats op de EHS. Omdat er op de planlocatie al bebouwing aanwezig is, worden hier geen negatieve effecten op de waarden en kenmerken van de EHS verwacht. Tijdelijke effecten door licht en geluid zijn gezien de afstanden tot de EHS, ook uit te sluiten.

#### **5.5.3 Conclusie**

Vanuit het aspect ecologie zijn er geen belemmeringen betreffende dit plan.

## <span id="page-19-0"></span>5.6 Externe veiligheid

Externe veiligheid beschrijft de risico's die ontstaan als gevolg van opslag of handelingen met gevaarlijke stoffen. Dit kan betrekking hebben op bedrijven, buisleidingen of transportroutes. Op deze categorieën is verschillende wet- en regelgeving van toepassing. Het huidige beleid voor inrichtingen (bedrijven) is afkomstig uit het Besluit externe veiligheid inrichtingen (Bevi). Voor buisleidingen geldt het Besluit buisleidingen externe veiligheid (Bevb). Het externe veiligheidsbeleid voor transport van gevaarlijke stoffen staat in de Circulaire Risiconormering vervoer gevaarlijke stoffen.

In het kader van het Besluit ruimtelijke ordening (Bro), gelezen in samenhang met de regels omtrent externe veiligheid, moet worden onderzocht of er sprake is van aanwezigheid van risicobronnen in de nabijheid van de locatie waarop het Wro besluit betrekking heeft en dienen plaatsgebonden risico (PR), het groepsrisico (GR) en de eventuele toename hiervan, te worden bepaald.

Dit plan voorziet in bouwmogelijkheden voor een appartementengebouw met 5 wooneenheden. De wooneenheden zijn aan te merken als een kwetsbaar object.

#### **5.6.1 Plaatsgebonden Risico**

Het plaatsgebonden risico (PR) is de kans per jaar op overlijden van een onbeschermd individu op een bepaalde locatie naar aanleiding van een incident met gevaarlijke stoffen. Voor het PR zijn getalsnormen vastgesteld. Voor nieuwe situaties is de maximale toelaatbare overlijdenskans van een persoon 10-6 per jaar (1 op een miljoen). Dit betekent dat de grenswaarde wordt overschreden als de voorgenomen woning zich tussen de 10-6 risicocontour en de inrichting of transportroute bevindt.

De risicokaart van het Interprovinciaal Overleg is nagezien voor risicobronnen in de nabijheid van het plangebied.

Afbeelding 4 afdruk risicokaart Nederland (bron: www.Risicokaart.nl)

## **5.6.2 Inrichtingen**

De risicokaart geeft ook de ligging van risicovolle inrichtingen aan en daarbij de in acht te nemen afstanden. De meest dichtstbijzijnde gelegen risicovolle inrichting (Tankstation Servicestation Nijeveen, Nijverheidsweg 11 te Nijeveen is gelegen op circa 480 meter ten noordwesten van het plangebied. Bij deze inrichting is sprake van een BEVI inrichting. De risicoafstanden zijn 45 meter vanaf het vulpunt, 25 meter vanaf het reservoir en 15 meter vanaf de afleverinstallatie binnen deze inrichting. Het voorgenomen woongebouw met vijf appartementen is ruim buiten deze risicoafstanden gelegen.

#### **5.6.3 Transport gevaarlijke stoffen**

Vervoer van gevaarlijke stoffen kan worden onderverdeeld in wegen, spoor en water.

Over de wegen in de nabijheid van het plangebied vindt een dusdanig laag transport van gevaarlijke stoffen plaats, dat er geen belemmeringen voor de omgeving aanwezig zijn. In de nabijheid van het plangebied is geen spoorlijn gelegen. Het vervoer van gevaarlijke stoffen over de weg of spoor vormt derhalve geen belemmering voor dit plan.

De risicokaart geeft ook de ligging van de buisleidingen (aardgastransportleidingen) weer. Voor het plangebied geldt dat de dichtstbijzijnde leiding op ruim 2 km ten westen van dit perceel is gelegen. Gezien deze afstanden leiden deze buisleidingen niet tot belemmeringen voor dit plan.

## **5.6.4 Conclusie**

Vanuit het aspect externe veiligheid zijn er geen belemmeringen betreffende dit plan.

## <span id="page-21-0"></span>5.7 Bodemgesteldheid

In het kader van een bestemmingsplan dient gemotiveerd te worden dat de bestemming (functie) die in het bestemmingsplan wordt toegelaten, passend wordt geacht in relatie tot de bodemkwaliteit.

Volgens de bodem informatiekaart van de provincie Drenthe is op deze locatie geen historische activiteit bekend. Op grond van het bestemmingsplan Nijeveen is het perceel reeds bestemd tot 'Wonen". De gebruiksfunctie blijft wonen.

Op basis van de al beschikbare informatie over de bodemkwaliteit op de locatie wordt verwacht dat de met dit plan toegelaten bestemming passend is in relatie tot de bodemkwaliteit.

In het kader van de omgevingsvergunning activiteit bouwen zal een bodemonderzoek volgens de NEN5740 en NEN5725 en indien daar aanleiding voor is de NEN5707, worden uitgevoerd. Het bodemonderzoek zal bij voorkeur plaats vinden nadat het bestaande gebouw gesloopt is.

Uit bovengenoemd is gebleken dat er ten aanzien van de bodemgesteldheid geen belemmeringen zijn betreffende dit plan.

## <span id="page-21-1"></span>5.8 Luchtkwaliteit

Aangaande ruimtelijke besluiten dient de luchtkwaliteit te worden mee genomen in de besluitvorming. Uitgangspunt is dat een project niet leidt tot overschrijding van luchtkwaliteitsnormen. Als er wel sprake is van een overschrijding, dan mag een project de luchtkwaliteit niet in betekenende mate verslechteren. De normen voor luchtkwaliteit staan in de Wet milieubeheer, titel 5.2 luchtkwaliteitseisen.

Luchtkwaliteitsnormen vormen onder de Wet milieubeheer geen belemmering voor ruimtelijke ontwikkeling als aannemelijk is dat aan één of een combinatie van de volgende voorwaarden wordt voldaan:

- a. Er is geen sprake van een feitelijke of dreigende overschrijding van een grenswaarde.
- b. Een project leidt per saldo niet tot een verslechtering van de luchtkwaliteit.
- c. Een project draagt slechts in 'niet in betekenende mate' (NIBM) bij aan de luchtverontreiniging.
- d. Een project is opgenomen of past binnen het Nationaal Samenwerkingsprogramma Luchtkwaliteit (NSL) of een regionaal programma van maatregelen.

Van een verslechtering van de luchtkwaliteit in betekenende mate als bedoeld onder c is sprake indien zich één van de volgende ontwikkelingen voordoet:

- woningbouw: minimaal 1.500 woningen netto bij 1 ontsluitende weg of minimaal 3.000 woningen bij 2 ontsluitende wegen;
- infrastructuur: 3% concentratiebijdrage (verkeerseffecten gecorrigeerd voor minder congestie);
- kantoorlocaties: minimaal 100.000 m² bruto vloeroppervlak bij 1 ontsluitende weg, minimaal 200.000 m² bruto vloeroppervlak bij 2 ontsluitende wegen.

Er is in dezen sprake van een project dat 'niet in betekenende mate' (NIBM) bij draagt aan de luchtverontreiniging.

Vanuit het aspect luchtkwaliteit zijn er geen belemmeringen betreffende dit plan.

## <span id="page-22-0"></span>5.9 Bedrijven en milieuzonering

Een goed woon- en leefklimaat wordt bereikt als er balans is tussen de milieubelastende en milieugevoelige activiteiten, er is als het ware een goede mix van wonen en werken.

Dit plan maakt de bouw van een woongebouw met 5 appartementen mogelijk. Ten aanzien van deze woningen dient een aanvaardbaar woon- en leefklimaat te zijn gegarandeerd. Daarnaast mogen bestaande bedrijven door deze woningen niet in hun bedrijfsvoering worden belemmerd.

In de nabijheid van het plangebied zijn enkele detailhandelsbedrijven en een schoolgebouw gelegen. Verder is er sprake van enkele aan-huis-gebonden beroepen en/of bedrijven.

#### **5.9.1 Bedrijven en Milieuzonering**

Afstemming van bestaande en nieuwe functies gebeurt door het aanhouden van zogenaamde richtafstanden. Hierbij wordt gebruik gemaakt van de publicatie 'Bedrijven en Milieuzonering' van de VNG (2009). Bij deze richtafstanden wordt rekening gehouden met milieuaspecten als geur-, stof- en geluidhinder. De richtafstanden gelden ten opzichte van een rustige woonwijk. Uit jurisprudentie en de genoemde VNG-publicatie blijkt dat in het geval van een gemengd gebied verkleinde richtafstanden gelden.

Ten behoeve van de in de nabijheid gelegen bedrijven is sprake van een categorie 1 waarbij een afstand van 10 meter in acht genomen moet worden. Aangezien er sprake is van gemengd gebied wordt deze afstand verkleind naar 0 meter.

De bestemmingsvlakken van voornoemde bedrijfsmatige activiteiten zijn gelegen op voldoende afstand tot het bouwvlak van het te bouwen woongebouw. Daarmee is een aanvaardbaar woon- en leefklimaat gegarandeerd.

## **5.9.2 Conclusie**

Vanuit het aspect milieuzonering zijn er geen belemmeringen betreffende dit plan.

## <span id="page-22-1"></span>5.10 verkeer en parkeren

#### **5.10.1 verkeer**

De bestaande uitweg tot de bestaande woning met bijgebouw (voormalige brandweerkazerne) blijft met deze planontwikkeling behouden. Deze uitweg zal toegang verschaffen tot het perceel en de te realiseren bijgebouwen en parkeerplaatsen. Er zijn met deze planontwikkeling geen wijzigingen aan de inrichting van de Burgemeester Van Veenlaan voorzien.

De toename van verkeer met deze planontwikkeling, waarbij een ruime eengezinswoning vervangen wordt door 5 appartementen, is gering. De Burgemeester Van Veenlaan is voldoende breed om deze geringe toename van verkeer op te vangen.

#### **5.10.2 parkeren**

In de nota parkeernomen van de gemeente Meppel wordt onderscheid gemaakt in drie gebieden, namelijk het centrum, Schil (inclusief bebouwde kom Nijeveen) en rest bebouwde kom. Het parkeergedrag en de parkeerbehoefte verschillen per deelgebied.

De parkeernorm voor de categorie 'goedkoop appartement, kleiner dan 100 m2' is 1,6 parkeerplaats per woning. Daarmee dienen er ten behoeve van deze planontwikkeling, met maximaal 5 appartementen, in totaal 8 parkeerplaatsen te worden gerealiseerd. Daarbij mag, conform het beleidskader, gebruik gemaakt worden van 2 parkeerplaatsen in openbaar gebied, gelegen in de nabijheid van het perceel. Daarmee dienen er op het eigen terrein in ten minste 6 parkeerplaatsen worden voorzien.

Op eigen terrein zullen op het achtererf voor de voorgenomen bergingen in 5 parkeerplaatsen worden gerealiseerd. Het is mogelijk dat deze parkeerplaatsen (gedeeltelijk) worden voorzien van een afdak. Aanvullend daarop zal op het achtererf voorzien worden in tenminste nog één aanvullende parkeerplaats.

Hiermee is aan de gestelde parkeernorm voldaan en voorziet dit plan in voldoende parkeerruimte.

# <span id="page-24-0"></span>**Hoofdstuk 6 Juridische aspecten**

In dit hoofdstuk wordt aangegeven welke bestemmingen in het plan zijn opgenomen en hoe deze de inhoud van het plan regelen. Per bestemming wordt een toelichting gegeven.

## <span id="page-24-1"></span>6.1 Juridische vormgeving

Het beleid en de planuitgangspunten, zoals verwoord in de voorgaande hoofdstukken, hebben in de regels van dit plan hun juridische vertaling gekregen. Daarmee zijn de gebruiks- en bebouwingsmogelijkheden van de gronden in het plangebied vastgelegd. Het plan is opgesteld conform de landelijke Standaard Vergelijkbare BestemmingsPlannen (SVBP 2012).

## <span id="page-24-2"></span>6.2 Opzet regels

Het juridisch bindend gedeelte van het bestemmingsplan bestaat uit planregels en bijbehorende verbeelding waarop de bestemmingen zijn aangegeven. De verbeelding en de planregels dienen in samenhang te worden bekeken.

De regels zijn onderverdeeld in vier hoofdstukken:

- 1. Inleidende regels (begrippen en wijze van meten);
- 2. Bestemmingsregels;
- 3. Algemene regels (o.a. afwijkingsregels);
- 4. Overgangs- en slotregels.

De bepalingen van dit plan zijn gebaseerd en afgestemd op het gemeentelijke handboek voor het opstellen van bestemmingsplannen. Daarbij zijn de bepalingen welke niet van toepassing zijn in dezen niet opgenomen in dit plan. Tevens zijn ten behoeve van dit plan de bestaande bepalingen op maat aangepast. Hieronder de bedoelde maatwerkaanpassingen.

#### **5.2.1 Regels**

De regels geven inhoud aan de op de planverbeelding aangegeven bestemmingen. De regels zijn onder te verdelen in vier hoofdstukken, namelijk de inleidende regels, de bestemmingsregels, algemene regels en de overgang- en slotregels. De regels bevatten allereerst een bestemmingsomschrijving. Hierin is per bestemming uitgewerkt voor welk doel de gronden mogen worden benut. Naast de bestemmingsomschrijving kunnen in de regels onder andere bouwregels en gebruiksregels worden opgenomen. In de bouwregels zijn, gerelateerd aan de toegelaten gebruiksfuncties, eisen gesteld met betrekking tot de toegestane bouwwerken. De gebruiksregels verbieden bepaalde vormen van gebruik binnen een bestemming (specifieke gebruiksregels) dan wel alle gebruik in strijd met de gegeven bestemming (algemene gebruiksregels).

#### **5.2.2 Verbeelding**

Op de bij de regels behorende verbeelding (voorheen de plankaart) wordt aangegeven welke bestemmingen de gronden hebben. Dit gebeurt via een bestemmingsvlak. Voor het op de verbeelding aangegeven bestemmingsvlak gelden de gebruiksmogelijkheden zoals die in de bijbehorende regels worden gegeven.

#### **5.2.3 Toelichting**

De toelichting heeft geen rechtskracht, maar vormt wel een belangrijk onderdeel van het bestemmingsplan. De toelichting van dit bestemmingsplan geeft een beschrijving van het plan, de beweegredenen, de onderzoeksresultaten en de beleidsuitgangspunten die aan dit bestemmingsplan ten grondslag liggen. Tot slot is de toelichting van wezenlijk belang voor een juiste interpretatie en toepassing van de regels en de verbeelding van het bestemmingsplan.

## <span id="page-25-0"></span>6.3 Toelichting op de bestemmingen

Het bestemmingsplan bestaat uit een aantal bestemmingen. Binnen het plangebied komt de bestemming 'wonen' voor. Tevens is voorzien in een aantal maatvoering aanduidingen. In deze paragraaf volgt een toelichting op de gebruikte bestemmingen.

## *Artikel 3 Wonen*

Binnen de bestemming 'Wonen' wordt de woonfunctie geregeld. Binnen deze bestemming is het mogelijk om 5 woningen op te richten. Binnen deze bestemming is het toegestaan om een 'aan-huisverbonden beroep' uit te oefenen, mits passend binnen de in de regels opgenomen voorwaarden.

Er is binnen het op de verbeelding aangegeven bouwvlak maximaal één hoofdgebouw met ten hoogste 5 woningen toegestaan. Het bouwvlak is bepaald conform de situering van het woongebouw zoals aangegeven in hoofdstuk 5 (stedenbouwkundige aspecten). De goot- en bouwhoogte van een hoofdgebouw is, gelijk aan de bouwmogelijkheden van de omliggende gronden met een woonbestemming, bepaald op maximaal 6 meter respectievelijk 9,5 meter. Betreffende de dakhelling van een hoofdgebouw is tevens gelijk aan de bouwmogelijkheden van de omliggende gronden met een woonbestemming, bepaald op minimaal 30° en maximaal 70°.

Om het woongebouw met vijf appartementen in te passen in het bestaande straatbeeld zijn onder andere de nokrichtingen van het pand bepalend. De nokrichtingen zijn in het plan geborgd in de regels met een verwijzing naar een bouwaanduiding op de verbeelding.

Met betrekking tot bijbehorende bouwweken zijn in dit plan de bouwregels van het ontwerp bestemmingsplan Berggierslanden opgenomen. Het bouwen van bijbehorende bouwwerken is beperkt tot het achtererfgebied behorende bij het hoofdgebouw. De aanbouw aan het hoofdgebouw is gelegen binnen het bouwvlak, waarbij in een bouwaanduiding maximale bouwhoogte van 3.3 meter is voorzien. Met dit plan is een gezamenlijk oppervlak aan bijbehorende bouwwerken, buiten het bouwvlak, toegestaan van ten hoogste 90 m². De maatvoering van de (vrijstaande) bijbehorende bouwwerken buiten het bouwvlak is bepaald op een goothoogte van maximaal 3,3 meter, een bouwhoogte van ten hoogste 5 meter en een dakhelling is van ten hoogste 60°.

## *Algemene regels*

Naast de bestemmingen bevat het plan een aantal algemene regels over bijvoorbeeld begrippen, de wijze van meten, algemene afwijkingen en overgangsrecht. De standaardregels in het bestemmingsplan worden hier verder niet toegelicht.

# <span id="page-26-0"></span>**Hoofdstuk 7 Uitvoerbaarheid**

## <span id="page-26-1"></span>7.1 Financiële uitvoerbaarheid

Voor de uitvoerbaarheid van dit plan is het van belang te weten of het plan economisch uitvoerbaar is. De economische uitvoerbaarheid wordt enerzijds bepaald door de exploitatie van het plan (financiële haalbaarheid) en anderzijds door de manier van kostenverhaal van de gemeente (grondexploitatie).

De gronden zijn geheel in eigendom van initiatiefnemer. De kosten verbonden aan de uitwerking van het bestemmingsplan als mede de ontwikkeling en uitvoering van het 'bouwplan' komen voor rekening van initiatiefnemer.

In de Wet ruimtelijke ordening is de grondexploitatieregeling opgenomen. Deze schrijft voor dat bij de vaststelling van een bestemmingsplan, voor het regelen van het (gemeentelijk) kostenverhaal, een exploitatieplan moet worden vastgesteld. Voorwaarde daarbij is dat het bestemmingsplan een 'bouwplan' (Besluit ruimtelijke ordening) mogelijk maakt.

De vaststelling van een exploitatieplan is bij dit bestemmingsplan echter niet nodig, omdat de gemeente geen kosten hoeft te maken voor deze planontwikkeling. Een (eventuele) aanpassing van de rioolaansluiting wordt (afzonderlijk) in rekening gebracht bij de initiatiefnemer.

## <span id="page-26-2"></span>7.2 Maatschappelijke uitvoerbaarheid

## **7.2.1 Vooroverleg en inspraak**

Het voorontwerpbestemmingsplan 'Nijeveen – appartementen Burgemeester Van Veenlaan' is in het kader van het vooroverleg op grond van artikel 3.1.1 Besluit ruimtelijke ordening voorgelegd aan diverse instanties.

Het bestemmingsplan 'Nijeveen – appartementen Burgemeester Van Veenlaan' heeft van 23 maart tot en met 3 mei 2017 als voorontwerp ter inzage gelegen, met de mogelijkheid voor een ieder tot het indienen van een inspraakreactie bij het college van burgemeester en wethouders.

Gedurende de periode van terinzagelegging zijn inspraakreacties ontvangen. De weerlegging van deze reactie door het college en daarmee getroffen aanpassingen, zijn aangeven in de reactienota bijgevoegd als bijlage 3.

## **7.2.2 zienswijze reacties**

Conform de Wet op de ruimtelijke ordening heeft het ontwerpbestemmingsplan 'Nijeveen – appartementen Burgemeester Van Veenlaan' voor een periode van 6 weken ter inzage gelegen met de mogelijkheid voor een ieder tot het indienen van een zienswijze reactie bij de gemeenteraad.

Gedurende de periode van terinzagelegging zijn er zienswijzereacties ontvangen. De weerlegging van deze reacties door de gemeenteraad en daarmee getroffen aanpassingen, zijn aangeven in de reactienota bijgevoegd als bijlage 3.

## **7.2.3 vaststelling**

Het bestemmingsplan is op 2 februari 2018 door de gemeenteraad vastgesteld.