# **Bestemmingsplan Heerenveen-Noord**

Vastgesteld door de gemeenteraad op 10 april 2017

# **Bestemmingsplan Heerenveen-Noord**

#### **Inhoudsopgave**

| 1   | Inleiding                                   | 4  |
|-----|---------------------------------------------|----|
| 1.1 | Aanleiding                                  | 4  |
| 1.2 | Nota van uitgangspunten                     | 4  |
| 1.3 | Karakter van het bestemmingsplan            | 4  |
| 1.4 | Plangrens                                   | 5  |
| 1.5 | Leeswijzer                                  | 5  |
| 2   | HUIDIGE SITUATIE                            | 6  |
| 2.1 | Historische ontwikkeling                    | 6  |
| 2.2 | Ruimtelijk-functionele hoofdstructuur       | 7  |
| 2.3 | Functionele hoofdstructuur                  | 9  |
| 3   | BELEIDSKADER                                | 10 |
| 3.1 | Provinciaal beleid                          | 10 |
| 3.2 | Gemeentelijk beleid                         | 12 |
| 4   | OMGEVINGSASPECTEN                           | 21 |
| 4.1 | Inleiding                                   | 21 |
| 4.2 | Milieuhinder                                | 21 |
| 4.3 | Ecologie                                    | 23 |
| 4.4 | Archeologie                                 | 24 |
| 4.5 | Externe veiligheid                          | 26 |
| 4.6 | Water                                       | 34 |
| 4.7 | Luchtkwaliteit                              | 35 |
| 4.8 | Bodem                                       | 36 |
| 5   | UITGANGSPUNTEN VOOR HET PLAN                | 37 |
| 5.1 | Algemene uitgangspunten                     | 37 |
| 5.2 | Uitgangspunten ruimtelijke hoofdstructuur   | 37 |
| 5.3 | Uitgangspunten functionele structuur        | 37 |
| 5.4 | Potentiële ontwikkellocaties                | 39 |
| 5.5 | Doorvertaling raadsbesluit van 11 juni 2012 | 40 |
| 6   | JURIDISCHE OPZET VAN HET PLAN               | 41 |
| 6.1 | Wettelijke hoofdlijnen                      | 41 |
| 6.2 | Wijze van bestemmen                         | 41 |
| 6.3 | Regels                                      | 42 |
| 7   | UITVOERBAARHEID                             | 62 |
| 7.1 | Economische uitvoerbaarheid                 | 62 |
| 7.2 | Maatschappelijke uitvoerbaarheid            | 62 |

# **1 Inleiding**

### **1.1 Aanleiding**

In het najaar van 2007 heeft de gemeenteraad extra middelen vrijgemaakt om verouderde bestemmingsplannen versneld te actualiseren. Bij die gelegenheid is ook het bestaande Plan van Aanpak Actualisering Bestemmingsplan uit 2003 geactualiseerd en is de daarbij behorende planning aangepast. Uiteraard kunnen niet alle (verouderde) bestemmingsplannen in één keer worden herzien en daarom worden de plannen die het sterkst zijn verouderd als eerste herzien.

Aanleiding voor deze versnelde actualisering is de invoering van de nieuwe Wet ruimtelijke ordening. Op 1 juli 2008 is deze nieuwe wet van kracht geworden. Belangrijk onderdeel in deze wet is dat nieuwe bestemmingsplannen verplicht imro-gecodeerd digitaal beschikbaar moeten worden gesteld. Op basis van de prioriteitstelling is thans het opstellen van een nieuw bestemmingsplan voor het gebied Heerenveen-Noord aan de orde. Dit nieuwe bestemmingsplan vervangt de volgende bestemmingsplannen geheel of gedeeltelijk.

| Naam                         | Vastgesteld d.d.  | Goedgekeurd d.d.  |                   |
|------------------------------|-------------------|-------------------|-------------------|
| Oude Thialfbaan              | 25 september 1978 | 12 maart 1979     |                   |
| Bedrijventerrein<br>Het Meer | 22 oktober 1979   | 7 juli 1980       |                   |
| Buitengebied                 | 16 april 1980     | 30 november 1981  | 14 augustus 1987  |
| Schans                       | 23 januari 1984   | 21 maart 1985     |                   |
| Heerenveen-Centrum           | 25 juni 1990      | 23 januari 1991   | 19 september 1992 |
| Rijksweg 32-Noord            | 19 december 1994  | 4 april 1995      |                   |
| Heerenveen-Noord             | 6 februari 1995   | 14 september 1995 |                   |
| Stationsgebied-Herenwal eo   | 24 november 2008  | 26 mei 2009       | 10 maart 2010     |

*Tabel 1. overzicht geldende bestemmingsplannen*

### **1.2 Nota van uitgangspunten**

Als eerste stap in het opstellen van een nieuw bestemmingsplan voor 'Heerenveen-Noord' is een Nota van Uitgangspunten voor de integrale herziening van het bestemmingsplan "Heerenveen-Noord" opgesteld. Doelstelling van deze nota was om de uitgangspunten voor het nieuwe bestemmingsplan vast te leggen. Deze Nota van Uitgangspunten is op 7 maart 2011 door de gemeenteraad vastgesteld.

### **1.3 Karakter van het bestemmingsplan**

Het onderhavige bestemmingsplan is overwegend bedoeld als planologisch beheerskader. Dat wil niet zeggen dat er in het geheel geen ontwikkelingen mogelijk zijn. In het plangebied vallen wel in beperkte mate planologische relevante ontwikkelingen te verwachten. Het gaat daarbij om de herontwikkeling van enkele vrijkomende percelen of het toekennen van een andere functie aan een leeggekomen gebouw. Ook daarvoor biedt dit bestemmingsplan het kader.

### **1.4 Plangrens**

Als grens van het bestemmingsplan zijn zoveel mogelijk de grenzen van bestaande bestemmingsplannen aangehouden. De grens van het plangebied wordt daarom - globaal aangegeven - gevormd door de Fok met de Heeresloot, de achterzijde van de bebouwing aan de Dubbele Regel, de spoorlijn Meppel–Leeuwarden, Rijksweg 7 met de Noordelijke Structuurweg (Weinmakker), Rijksweg 32, de op- en afritten van aansluiting "Heerenveen-Centrum", het Meer (inclusief het bedrijventerrein), de Pastoriedwarsstraat, de Nieuwstraat en de KR Poststraat.

Ook de Heeresloot en de bebouwing in het noordelijke gedeelte van Herenwal zijn in het plangebied betrokken. Hier is voor gekozen om de volgende redenen. In de eerste plaats kan daarbij uitvoering worden gegeven aan de uitspraak van de Afdeling bestuursrechtspraak van 10 maart 2010 waarbij ten aanzien van de percelen Herenwal 181, 182 en 183 goedkeuring is onthouden aan het bestemmingsplan 'Stationsgebied-Herenwal e.o.'. In de tweede plaats is dit deel in het plangebied betrokken om een goede beheersregeling te kunnen opnemen voor de ligplaatsen voor schepen van de bruine vloot. Deze schepen liggen nu in de Heeresloot, maar in het geldende bestemmingsplan 'Stationsgebied-Herenwal e.o. is daar geen regeling voor opgenomen.

*Afbeelding 1. plangebied*

# **1.5 Leeswijzer**

Deze bestemmingsplantoelichting is als volgt opgebouwd. Hoofdstuk 2 bevat een beschrijving van de huidige situatie. Hoofdstuk 3 bevat een weergave van het relevante beleid van provincie en gemeente. Hoofdstuk 4 gaat in op de randvoorwaarden die vanuit de omgevingsfactoren voor het bestemmingsplan relevant zijn. Hoofdstuk 5 bevat een overzicht van de conclusies die uit de voorgaande hoofdstukken voortvloeien: dat wil zeggen een overzicht van alle beleidsuitgangspunten die in het bestemmingsplan vertaald zijn. In hoofdstuk 6 wordt toegelicht hoe deze beleidsuitgangspunten juridisch in het bestemmingsplan zijn vertaald. In hoofdstuk 7 wordt op de maatschappelijke en economische uitvoerbaarheid van het plan ingegaan.

# **2 HUIDIGE SITUATIE**

### **2.1 Historische ontwikkeling**

Het noordelijke gedeelte van de plaats Heerenveen, ook wel als de wijk Heerenveen-Noord aangeduid, is één van de oudere wijken van Heerenveen. Deze wijk is ten dele ontstaan in de jaren '30 van de 20e eeuw. De historische kaart van rond 1932 - de gemeente Heerenveen bestond toen nog niet - toont nog weinig bebouwing in het gebied.

*Afbeelding 2. Kaart 1932, verkend 1922*

Opvallende elementen op deze kaart zijn Hepkema's bos en de Pastorielaan als mooie lange lijn, met één verbindende dwarsstructuur. Ook de lijn van de Schans is duidelijk zichtbaar, nog doorlopend richting Tjalleberd. Van oudsher had het gebied via genoemde lijnen een sterke binding met het omliggende landschap, maar tegenwoordig is de wijk Noord door de nieuwe verkeersinfrastructuur hiervan afgesneden.

Dit is goed te zien op de topografische kaart uit 1965 (afbeelding 3). De voormalige Thialfbaan is hier goed zichtbaar (overigens ook al in 1932 aanwezig). Ook zijn de velden van SC Heerenveen en de zich ontwikkelende infrastructuur (de oude Rijksweg naar Leeuwarden en het verkeersplein) goed zichtbaar. Ook het motel is inmiddels gerealiseerd.

De kaart uit 2005 (afbeelding 4) laat zien dat inmiddels ook het gebied tussen Hepkema's bos en de Schans is ingevuld met woningen (bomenbuurt). Dit gebied sluit qua karakter aan op de tuinwijkkenmerken van de oudere delen van de wijk. Het psychiatrisch ziekenhuis (GGZ) maakt inmiddels ook onderdeel uit van deze invulling.

Direct ten zuiden van rijksweg A7 is de noordelijke structuurweg (Weinmakker) aangelegd. Het verkeersplein is vervangen door het klaverblad als gevolg van de ombouw van Rijksweg 32 naar een autosnelweg. De verkeersstructuur van het gebied is daarmee ingrijpend gewijzigd.

*Afbeelding 3. Topografische kaart 1965 Afbeelding 4. Situatie rond 2005*

# **2.2 Ruimtelijk-functionele hoofdstructuur**

Het gebied Heerenveen-Noord is een veelkleurig gebied. Dat geldt zowel voor de stedenbouwkundig-ruimtelijke structuur als voor de functionele structuur.

### *2.2.1 Ruimtelijke hoofdstructuur*

De hoofdstructuur van de wijk wordt gevormd door de lange lijnen van de Schans, Fok, KR Poststraat, Zonnebloemstraat/Thialfweg en de Van Maasdijkstraat, hoewel deze laatste qua ruimtelijk profiel niet veel afwijkt van de straten in de directe omgeving. Kenmerkend voor Heerenveen-Noord is verder de afwisseling in de omvang van de bebouwing. Woningen worden afgewisseld door grotere gebouwen als scholen en andere voorzieningen zoals bijvoorbeeld het ziekenhuis.

Daarnaast vormt het Hepkema's bos een sterk structurerend element. De ruimtelijke structuur is vrijwel volledig van het bos afgekeerd. Een voorbeeld hiervan is het parkeerdek bij het ziekenhuis. Dit vormt een barrière tussen de Thialfweg en Hepkema's bos. Ook de Kastanjelaan en omliggende straten (bomenbuurt( kennen een opzet met zij- en achtertuinen naar het bos. Enige en belangrijke schakel is de fietsroute Munnikspetten aan de westzijde van het bos. Dit fietspad vormt een verbindende schakel tussen het bos en de wijk.

Een groot deel van de wijk bestaat uit halfopen bouwblokken met grondgebonden woningen. Het stratenpatroon is niet rechthoekig zoals in veel andere delen van Heerenveen, maar kent veelal een gebogen verloop. Hierdoor is sprake van prettige besloten sfeer in de straten. Deze sfeer wordt ondersteund door de architectuur van de bebouwing.

De noordrand van de wijk wordt gevormd door de afwijkende en redelijk onsamenhangende bebouwing in de rand langs Rijksweg 7. Onder meer de voormalige locatie de Blinde met daarnaast enkele bedrijven, hotel Hajé en de school aan het Fedde Schurerplein.

In de zone langs de Weinmakker liggen mogelijkheden om de wijk verder in noordoostelijke richting uit te breiden en eventueel sterker te profileren naar de snelweg(en). ('Heerenveen-Noordoost'). Een dergelijke uitbreiding is momenteel niet aan de orde. Aangezien dit bestemmingsplan bovendien een consoliderend karakter heeft, is dit gebied buiten het plangebied gelaten.

*Afbeelding 5. Verdeling in buurten (Stationsbuurt valt buiten het plangebied)*

### *2.2.2 Bebouwingsstructuur*

In de bebouwingsstructuur is duidelijk de afwisseling te zien in de korrelgrootten van de bijzondere functies en de woonbebouwing. Met name de noordoosthoek van de wijk (Buitenbaan en de driehoek tussen de Van Beijma Thoe Kingmaweg en Zonnebloemstraat) vormt een versnipperd patroon. De drie blokjes aan de Zonnebloemstraat vormen een afwijkend type zonder tuinen in het groengebied. Ook liggen er voor- en achterkantsituaties die de ruimtelijke kwaliteit niet ten goede komen. Dit geldt ook voor het gebiedje nabij de Ettemastraat (westzijde Schans).

Ook de bebouwing aan de noordzijde van de K.R. Posstraat is een voorbeeld van de afwisseling in bebouwing. Van west naar oost komen daar verschillende bebouwing en functies voor, te weten:

- een zorginstelling op de hoek met de Fok;
- individuele panden (veelal woningen, inmiddels omgevormd tot kantoren);
- vier blokken rijwoningen;
- tot slot kantoorbebouwing in de zone van de voormalige Rijksweg 32

*Afbeelding 6. Bebouwingsstructuur Afbeelding 7. Groen- en waterstructuur*

### *2.2.3 Groen- en waterstructuur*

In afbeelding 7 is de groen- en waterstructuur weergegeven. Het tuinwijkachtige karakter van de wijk wordt op een aantal plekken ondersteund door de groenstructuur. Met name elementen als het Rozenveld liggen duidelijk verankerd in de omliggende buurt. Ook elders in de wijk liggen dergelijke groenelementen, zij het minder prominent. De waterstructuur beperkt zich eigenlijk tot de randen van het gebied. Er liggen geen doorgaande waterlopen in het plangebied en in een groot deel van de wijk ligt geen oppervlaktewater.

# **2.3 Functionele hoofdstructuur**

De wijk Heerenveen-Noord heeft een gemengde functionele opzet met onder meer het ziekenhuis en de GGZ als belangrijke zorginstellingen centraal in de wijk. Langs de randen van de wijk is een redelijk aantal kantoren en bedrijven aanwezig en incidenteel komen horecavestigingen en enkele winkels voor. Daarnaast is er een aantal scholen en sportvoorzieningen aanwezig. In onderstaande tabel is een overzicht van deze functies opgenomen.

*Afbeelding 8. Overzicht bestaande niet-woonfuncties in het plangebied en omgeving*

# **3 BELEIDSKADER**

### **3.1 Provinciaal beleid**

In de Wet ruimtelijke ordening wordt onderscheid gemaakt tussen strategisch beleid en juridisch bindende regels. Op provinciaal niveau komt dit onderscheid tot uitdrukking in het Streekplan Fryslân enerzijds en de Provinciale Verordening Romte Fryslân anderzijds. Het streekplan is de provinciale structuurvisie, de verordening bevat bindende regels voor het opnemen van provinciale belangen in ruimtelijke besluiten van de gemeente. In het bestemmingsplan moet hier rekening mee worden gehouden.

### *3.1.1 Streekplan Fryslân*

Primair uitgangspunt van het Streekplan 'Om de kwaliteit van de romte (2007)' is zorgvuldig gebruik van de ruimte. Eén van de instrumenten om dit te bereiken, is het streven om 30% - 40% van de toename van de woningvoorraad in bestaand bebouwd gebied te realiseren en in nieuwe woongebieden een woningdichtheid te hanteren van minstens 15 woningen per hectare.

De kern Heerenveen wordt in het streekplan gezien als één van de stedelijke centra in de provincie. Het streekplan beoogt om de verstedelijking te concentreren in de stedelijke centra en de bijbehorende stedelijke bundelingsgebieden. Het streekplan biedt voor deze bundelingsgebieden ontwikkelingsruimte om de opgaven voor wonen, werken en voorzieningen te kunnen realiseren. Hiermee wordt de benodigde massa, schaal en draagvlak verkregen voor het goed benutten van stedelijke potenties. Voor de leefbaarheid en vitaliteit van heel Fryslân is dit van grote betekenis.

Provincies hebben de ruimte om in te spelen op de nieuwe dynamiek in de detailhandel, maar nieuwe winkelvestigingen mogen niet ten koste mogen gaan van de bestaande detailhandelsstructuur in de wijkwinkelcentra en binnensteden. In Fryslân ligt het gemiddelde aanbod aan winkelvloeroppervlakte in de detailhandel per inwoner hoger dan in heel Nederland. Daarnaast ligt de gemiddelde vloerproductiviteit (= omzet per m2 ) lager dan het landelijk gemiddelde. Dit tast niet direct de bestaande detailhandel aan, maar het betekent wel dat, in combinatie met een relatief lager gemiddeld inkomen per inwoner, een langzaam groeiende bevolking in Fryslân en een dalend marktaandeel van de detailhandel in de totale bestedingen, er geen grote ruimte aanwezig is voor een uitbreiding van het detailhandelsaanbod.

Met haar vestigingsbeleid voor werkfuncties en voorzieningen streeft de provincie naar:

- *economische structuurversterking met een provinciaal werkgelegenheidsniveau dat overeenstemt met het landelijke gemiddelde;*
- *een ruimtelijke verdeling van werkfuncties die bijdraagt aan sterke steden en een vitaal platteland;*
- *een goede afstemming tussen de bereikbaarheidseisen van functies en de ontsluiting van locaties zodat de mobiliteit beheerst wordt;*
- *een goede ruimtelijke kwaliteit en een goede milieukwaliteit;*
- *voor de markt herkenbare en bruikbare vestigingslocaties.*

Dit betekent dat er een goede afstemming nodig is tussen vestigingscondities van functies en de kenmerken van locaties. Voor de verschillende functies wordt onderscheid gemaakt tussen vestigingsmogelijkheden naar typen kernen en vestigingsmogelijkheden binnen kernen. De verschillende werkfuncties (bedrijven, kantoren, detailhandel en voorzieningen) hebben, gelet op de ruimtelijke consequenties, verschillende vestigingscondities. De provincie streeft er daarom naar dat het type en de schaal van de werkfuncties aansluiten bij de kernenstructuur.

De kernwinkelgebieden zijn er mee gediend dat detailhandel binnen deze kernwinkelgebieden wordt geconcentreerd. Het gaat hier vooral om detailhandel gericht op niet-dagelijkse (semi-)doelgerichte en recreatieve aankopen. Vestiging van perifere detailhandel is mogelijk, maar alleen indien deze vorm van detailhandel binnen de kernwinkelgebieden moeilijk inpasbaar is of afbreuk doet aan de kwaliteit daarvan.

De stedelijke centra zijn verder geschikt voor kantoorvestigingen van enige omvang, waarbij de omvang van kantoorlocaties wordt afgestemd op de ontwikkelingsmogelijkheden van Leeuwarden. Kantoren zijn typisch stedelijke functies. Grotere kantoren profiteren van een stedelijk vestigingsklimaat en versterken dit ook

Het plangebied van het bestemmingsplan 'Heerenveen-Noord' valt binnen het bundelingsgebied van het stedelijk centrum Heerenveen. Binnen deze stedelijke centra gelden voor wat betreft de functies bedrijven en andere voorzieningen de volgende richtlijnen:

| Bedrijven     | : | alle categorieën zijn toegestaan                         |
|---------------|---|----------------------------------------------------------|
| Kantoren      | : | zeer kleine tot middelgrote kantoren (tot 2.500m2)       |
| Detailhandel  | : | alle categorieën detailhandel, geen uitbreiding perifere |
|               |   | detailhandel met andere branches                         |
| Voorzieningen | : | lokale tot bovenregionale voorzieningen                  |

#### *3.1.2 Provinciale Verordening Romte Fryslân (2014)*

Ter uitvoering van het beleid opgenomen in het Streekplan, heeft de provincie de Provinciale Verordening Romte Fryslân opgesteld. Deze provinciale verordening bevat bindende regels. In het bestemmingsplan moet met deze regels rekening worden gehouden. Op 25 juni 2014 hebben Provinciale Staten de Verordening Romte Fryslân 2014 vastgesteld. Op grond van een aantal ontwikkelingen was een aanpassing van de bestaande verordening uit 2011 noodzakelijk. Deze aanpassing is vanwege de vele aanpassingen gegoten in de vorm van een integrale herziening.

De nieuwe verordening bevat nieuw tussentijds vastgesteld beleid van Provinciale Staten betreffende grondgebonden veehouderij en 'Grutsk op 'e Romte. De aanpassing van de bepalingen inzake de recreatie leidden impliciet tot een nuancering van dat beleidsonderdeel van het streekplan.

Voor dit bestemmingsplan zijn de volgende aspecten uit de verordening 2014 relevant:

- *Op grond van de Verordening Romte moet de vestiging van nieuwe woningen in principe beperkt blijven tot het bestaande stedelijke gebied. De nieuwvestiging van kantoren of bedrijven moet sporen met een kantoren- of bedrijventerreinen-plan waar Gedeputeerde Staten schriftelijk mee hebben ingestemd. Afwijking daarvan is mogelijk voor de vestiging van enkele bedrijven mits het totale ruimtebeslag van deze bedrijven in een redelijke verhouding staat tot de schaal van de kern en in ieder geval niet meer bedraagt dan 1 hectare per aaneengesloten terrein en een goede inpassing van milieu, ontsluiting en landschap gewaarborgd is. Ook voor de vestiging van enkele kantoren kan daar van worden afgeweken, mits het totale ruimtebeslag van deze kantoren in een redelijke verhouding staat tot de schaal van de kern, en in ieder geval niet meer bedraagt dan 0,5 hectare per aaneengesloten terrein bij een overige kern of een bedrijfsconcentratiekern, 1 hectare per aaneengesloten terrein bij een regionaal of stedelijk centrum en een goede inpassing van milieu, ontsluiting en landschap gewaarborgd is.*
- *Voor wat betreft de vestiging van detailhandel geldt dat nieuwe detailhandel buiten het bestaande kernwinkelgebied slechts is toegestaan indien sprake is van perifere detailhandel en mits* 
	- *deze detailhandel geen afbreuk doet aan de verzorgingsfunctie van het bestaande kernwinkelgebied, de detailhandel qua schaal en verzorgingsfunctie aansluit bij aard en schaal van de kern, en vestiging in het kernwinkelgebied of de centrumrand redelijkerwijs niet mogelijk is voor zover sprake is van detailhandel in fietsen, autoaccessoires en supermarkten. Daarnaast kan in een ruimtelijk plan nieuwe detailhandel als onderdeel van een wijkwinkelcentrum worden toegestaan, mits in de plantoelichting wordt gemotiveerd dat de detailhandel geen afbreuk doet aan de verzorgingsfunctie en de recreatieve winkelfunctie van het bestaande kernwinkelgebied.*
- *In de plantoelichting van een ruimtelijk plan wordt aangegeven op welke wijze het plan rekening houdt met de wijze van onderzoek naar en bescherming van archeologische waarden en verwachtingswaarden zoals aangegeven op de FAMKE.*
- *Een ruimtelijk plan voor landelijk gebied of voor gronden binnen een afstand van 400 meter gemeten vanaf de grens van de bestemming verkeersdoeleinden of een vergelijkbare bestemming voor een autosnelweg of een autoweg, bevat geen bouwmogelijkheid voor een reclamemast met een hoogte van meer dan 6 meter.*

### **3.2 Gemeentelijk beleid**

### *3.2.1 Structuurplan (1993)*

Het Structuurplan voor de plaats Heerenveen, vastgesteld door de gemeenteraad op 30 augustus 1993, bevat het ruimtelijk beleid voor de plaats Heerenveen voor een periode van 10 tot 15 jaar. Voor het plangebied Heerenveen-Noord geldt dat het Structuurplan het grootste gedeelte hiervan aanmerkt als gebied waar wonen dominant is, met inbegrip van die gebieden die na de vaststelling van het Structuurplan als woongebied zijn ontwikkeld. Langs de KR Poststraat kan het wonen gecombineerd worden met dienstverlening. Het gebied waarin het ziekenhuis en het psychiatrisch ziekenhuis gevestigd zijn, wordt gezien als zone waar dienstverlening dominant is.

### *3.2.2 Horecastructuurnota (2002)*

In de Ruimtelijke structuurvisie horeca wordt de voorgestane ontwikkeling van de horecafunctie in Heerenveen in beeld gebracht, met een accent op de gewenste ontwikkeling van het centrum. Een inventarisatie van de horeca laat zien dat het merendeel van de horecabedrijven is geconcentreerd in het centrum. De categorie maaltijdverstrekkers kent daarnaast enige spreiding buiten het centrum, met name langs historische en hedendaagse verbindingslijnen. (ondermeer langs de Schans en de Herenwal). Sterke punten van de horeca in Heerenveen zijn: ruim aanbod, regionale trekkers (o.a. disco's en coffeeshops), de koppeling met het winkelcentrum, zakelijke markt (bedrijvigheid), historisch centrum en relatieve veiligheid. Zwakke punten zijn: traditioneel, enigszins verouderd aanbod, te eenzijdig gericht op jongeren, beperkt aanbod in midden en hoog segment (o.m. zakelijke markt en ouder publiek), verspreid aanbod. Beperkte mogelijkheden tot innovatie en (deels) verloederd uitgaansgebied. Het beleid zet in op modernisering en kwaliteitsverbetering van de horecastructuur.

Dit kan gepaard gaan met nieuwvestiging, verplaatsing en schaalvergroting. Uitgegaan wordt van een ruimtelijke scheiding van de avond- en nachthoreca (café/bar, discotheken etc.) en de dag- en avondhoreca (lunchrooms en restaurants). Ten aanzien van dag- en avondhoreca wordt uitgegaan van een versterkte ontwikkeling rond het Gemeenteplein, Lindegracht en Achter de Kerk. Dit wordt ondermeer bereikt door geen restaurants en dergelijke toe te staan buiten het centrum.

### *3.2.3 Gemeentelijk verkeers- en vervoersplan (2005)*

In het Gemeentelijk Verkeers- en Vervoersplan (GVVP), vastgesteld door de gemeenteraad op 14 juli 2005 staan de hoofdlijnen van het verkeersbeleid voor de komende vijf tot tien jaar. Heerenveen wil een integraal verkeers en vervoersbeleid voeren. Hoofddoelstellingen zijn het vergroten van de verkeersveiligheid, het in stand houden en verbeteren van de bereikbaarheid en het verbeteren van het (leef)milieu. Het GVVP is kader voor het verkeersbeleid en de te treffen maatregelen. Er is een verkeersmodel voor Heerenveen ontwikkeld waarin de verkeersintensiteiten van het jaar 2000 zijn aangegeven en waarin een verwachting van de intensiteiten voor 2015 is gegeven.

Bij de uitwerking van de hoofddoelstelling geldt dat ten aanzien van het vergroten van de verkeersveiligheid de principes van Duurzaam Veilig worden gehanteerd. Dit is een fundamentele aanpak die tot doel heeft een zodanig verkeerssysteem te realiseren dat de kans op een (letsel)ongeval zoveel mogelijk wordt uitgesloten.

Vanuit de hoofddoelstelling zoals deze hierboven is omschreven vloeit onder meer voort dat het bestaande wegennet wordt ingedeeld en ingericht volgens de principes van "Duurzaam Veilig". Alle wegen in het plangebied zijn daarbij aangemerkt als erftoegangsweg, met uitzondering van de KR Poststraat, Zonnebloemstraat, Fok, Schans en de Uhlweg. (gebiedstoegangsweg categorie B)

Bij de uitwerking van de hoofddoelstelling geldt dat ten aanzien van het vergroten van de verkeersveiligheid de principes van Duurzaam Veilig worden gehanteerd. Dit is een fundamentele aanpak die tot doel heeft een zodanig verkeerssysteem te realiseren dat de kans op een (letsel)ongeval zoveel mogelijk wordt uitgesloten.

### *3.2.4 Beleidsnotitie kantoorontwikkeling Heerenveen tot 2015+ (2000, 2007)*

In maart 2000 heeft het college van burgemeester en wethouders ingestemd met de 'Kantorennotitie gemeente Heerenveen: uitgangspunten voor kantoorontwikkeling in Heerenveen voor de periode 2000-2010'. In de afgelopen jaren heeft deze notitie als basis gediend voor het kantoorbeleid van de gemeente. Daarbij kan onder andere gedacht worden aan kantoorontwikkeling in de gebieden rond Sportstad en het station.

Begin 2007 is het bestaande beleid herzien. In de aangepaste beleidsnotitie is het oorspronkelijke uitgangspunt bevestigd dat op bedrijventerreinen kantoorruimte alleen wordt toegestaan waar het ondergeschikt is aan andere vormen van bedrijvigheid. Zelfstandige kantoren zijn daarmee uitgesloten. Ook op andere locaties buiten de driehoek stationsgebied – K.R. Poststraat – Sportstad – centrum is uitgangspunt om geen (verdere) kantoorontwikkeling toe te staan. Uitzonderingen hierbij zijn mogelijk voor (zeer) kleine kantoren en daar waar kantoren reeds toegestaan zijn in een vigerend bestemmingsplan. Met (zeer) kleine kantoren wordt gedoeld op woon-werklocaties en/of kantoren die geschikt zijn voor startende ondernemers of voor kleine bedrijven met een of twee mensen in dienst in de zakelijke dienstverleningsector.

### *3.2.5 Integrale detailhandelsvisie gemeente Heerenveen 2011*

De gemeenteraad heeft op 7 maart 2011 de Integrale Detailhandelsstructuurvisie 2011 vastgesteld. Deze is tot stand gekomen omdat de ontwikkelingen in de detailhandel zeer dynamisch zijn. De bestaande visie uit 1996 was daarom sterk verouderd en niet meer goed toepasbaar voor vragen uit de markt en om richting te geven aan de gewenste ontwikkelingen.

Het integrale karakter van deze detailhandelsvisie komt op twee manieren tot uitdrukking: enerzijds beslaat deze visie het hele grondgebied van de gemeente en anderzijds gaat deze visie naast de gebruikelijke "ruimtelijke ontwikkelings" aspecten ook in op zaken die meer op ondernemers zijn gericht. Het gaat dan bijvoorbeeld om samenwerking met ondernemers en het stimuleren van innovatie bij ondernemers.

In de aanloopgebieden is het logisch en wenselijk dat een gemengd beeld ontstaat van wonen, dienstverlening en (speciale vormen van) detailhandel. Te denken valt aan doelgerichte detailhandelsbranches, waarbij geen of nauwelijks sprake is van combinatiebezoek (bijvoorbeeld muziekinstrumenten, klokkenmaker of bruidsmode).

Voor de perifere detailhandel is het terugdringen van versnippering in bepaalde branches het belangrijkste aandachtspunt. Gebiedsgerichte concentratie en een gezamenlijke uitstraling dragen dan bij aan de aantrekkingskracht van het aanbod. Daarbij is per bedrijventerrein nagegaan welke branche daar kan worden ingepast. Het beleid spreekt zich echter niet uit over perifere detailhandel in het plangebied 'Heerenveen-Noord'.

### *3.2.6 Thematisch bestemmingsplan Gebouwen bij woningen en beroepsuitoefening-aan huis (2009)*

Op 7 december 2009 heeft de gemeenteraad het thematisch bestemmingsplan Gebouwen bij woningen en beroepsuitoefening-aan-huis vastgesteld. Met de vaststelling daarvan is het beleid ten aanzien van erfbebouwing, het gebruik van bijgebouwen en de mogelijkheid van beroepsuitoefening geactualiseerd.

### *Aan- en uitbouwen, bijgebouwen en overkappingen:*

Op grond van dit beleid is bij alle woningen bij recht 50 m² toegestaan aan gezamenlijke oppervlakte van aan- en uitbouwen, bijgebouwen en overkappingen. Bij vrijstaande, twee-onder-één-kap- en eindwoningen geldt 100 m² als maximale oppervlakte. Voor monumenten kan in bijzondere gevallen binnen de bebouwde kom 150 m² worden toegestaan. Gebruik van vrijstaande bijgebouwen voor woonfuncties is wel toegestaan, maar bewoning is niet toegestaan. Op dit laatste punt kan een uitzondering worden gemaakt als het gaat om bewoning in het kader van mantelzorg. Voorwaarde daarbij is dat de oppervlakte niet meer bedraagt dan 50 m². De afstand ten opzichte van de voorgevel bedraagt ten minste 1 meter.

### *beroepsuitoefening-aan-huis en kleinschalige bedrijfsmatige activiteiten:*

Op grond van het beleid is het in de gehele gemeente toegestaan om bedrijvigheid bij woningen uit te oefenen, mits wordt voldaan aan de volgende voorwaarden:

- Uitoefening mag alleen plaatsvinden door de bewoner van de woning.
- De maximale oppervlakte mag ten hoogste 30% van de oppervlakte van de begane grond inclusief bijbehorende bouwwerken tot een maximum van 50 m².

### *Logiesverstrekking*

Behalve beroepsuitoefening-aan-huis c.a. wordt bij (bedrijfs)woningen eveneens een beperkte mogelijkheid geboden voor het aanbieden van logiesverstrekking. Ook bij woningen wordt deze mogelijkheid geboden. Voor woningen kan deze mogelijkheid worden toegestaan indien de ruimte die hierdoor wordt gebruikt niet groter is dan 30% van de oppervlakte van de begane grond inclusief bijbehorende bouwwerken tot een maximum van 50 m².

### *3.2.7 Raadsbesluit deregulering (2012)*

Bij besluit van 11 juni 2012 heeft de gemeenteraad een besluit genomen over de wijze waarop het principe van deregulering in nieuwe bestemmingsplannen en in het welstandsbeleid moet worden toegepast. Aan dit raadsbesluit ligt het uitgangspunt ten grondslag dat er binnen het grondgebied van de gemeente onderscheid bestaat in ruimtelijke kwaliteit. In een aantal gebieden is sprake van een basiskwaliteit, terwijl in andere delen juist sprake is van een hoge(re) kwaliteit.

In grote lijnen is de insteek dat gebieden met veel kwaliteit en veel kansen, meer sturing vragen dan gebieden met een 'basiskwaliteit' of waar weinig dynamiek heerst. In het onderscheiden van factoren gaat het om zaken die voor (een belangrijk deel van) de plaats Heerenveen en/of gemeente als geheel van belang zijn, kortom wat is bepalend voor de identiteit van Heerenveen, de kracht van Heerenveen.

Op basis van deze benadering moeten de volgende onderdelen van het gemeentelijke grondgebied worden gezien als gebieden met een bijzondere kwaliteit. (zie ook afbeelding 9)

- Station, centrum, sportstad, middenzone Skoatterwâld;
- Oranjewoud Beschermd dorpsgezicht;
- Stedenbouwkundige hoofdlijnen, Oude linten (Burg. Falkenaweg, Tolhuisweg, Marktweg etc.);
- Stedenbouwkundige hoofdlijnen, Lange Lijnen (Haskeruitgang/Kuinder en Rottumerweg/O Nassaulaan);
- Stedenbouwkundige hoofdlijnen overig (o.a. K.R. Poststraat, Saturnus, Atalantastraat, etc.);
- Heerenveen Noord en Midden;
- Zones snelwegen en Spoorlijn;
- Groenstructuren (omgeving oranjewoudflat 'landgoederenzone'), Museum Landgoed;
- Oranjewoud, sportzone ds. Kingweg;
- Buitengebied;

Om deze bijzondere kwaliteiten te consolideren, is in deze gebieden meer sturing nodig.

In de niet genoemde gebieden is sprake van een basiskwaliteit. In de gebieden waar sprake is van een basiskwaliteit kan de regeling in het bestemmingsplan zich beperken tot een aantal basisbeginselen in combinatie met een luw welstandsbeleid.

Voor het welstandsbeleid geldt dat op basis van de hierboven beschreven gebiedsgerichte benadering wordt gedifferentieerd in de mate van welstandstoezicht. Afhankelijk van de kwaliteit en bijzondere kenmerken van de bebouwing is sprake van "regulier welstandstoezicht" (niveau 1), licht welstandstoezicht (niveau 2) of luw welstandstoezicht (niveau 3).

Insteek is dat per gebied bekeken wordt wat de essentiële kwaliteiten zijn en dat alleen voor deze zaken criteria worden opgesteld. In de opsomming van de bijzondere gebieden is sprake van regulier of welstandstoezicht. In de niet-genoemde gebieden is sprake van luw welstandstoezicht.

Verder gelden voor het nieuwe, dereguleerde, welstandsbeleid de volgende uitgangspunten:

- *Zoveel mogelijk ambtelijk afdoen. Voor veel voorkomende kleine bouwwerken een set standaardcriteria te maken die ambtelijk kunnen worden toegepast;*
- *De achterkanten worden in lijn met de voorstellen ten aanzien van bestemmingsplannen (bijna) overal losgelaten;*
- *Aanscherpen excessenregeling;*
- *Beeldkwaliteitplannen beperken tot essenties;*

*Afbeelding 9. gebiedsindeling volgens gebiedvisie (bron: raadsbesluit van 11 juni 2012)*

Het grootste gedeelte van plangebied van onderhavig bestemmingsplan valt onder de aanduiding 'Heerenveen Noord en Midden' . Dit gebied kenmerkt zich door een wat stedelijke karakter dan de overige woongebieden. Schaal en karakter van de bebouwing zijn vooral bepalend voor de kwaliteit van het geheel. Een bijzonder element hierin vormen de in principe onbebouwde zijtuinen op de hoeken. De Fok, Schans en Leeuwarderstraatweg vallen onder aanduiding 'Stedenbouwkundige hoofdlijnen, Oude linten' Vanuit de cultuurhistorie en stedenbouwkundige structuur zijn dit belangrijke dragers met vaak een halfopen tot open bebouwingsbeeld. In de regeling wordt dit karakter beschermd door bijvoorbeeld sturing van de situering van hoofdgebouwen.

De KR Poststraat en de Weinmakker en aansluitende bebouwing vallen onder aanduiding Stedenbouwkundige hoofdlijnen overig. Deze gebieden betreffen met name de stedenbouwkundige hoofdstructuur met vaak een reeks van grootschaliger bebouwing of andere specifieke elementen. Vastleggen van de plaatsing en schaal van deze volumes, met een zekere marge.

Tenslotte is de aanduiding 'zones snelwegen en spoorlijn' van toepassing op de noordelijke rand van het plangebied. Dit betreft representatieve zones langs grote infrastructuur. Het beleid is gericht op het neerzetten/handhaven van een herkenbaar bebouwingsbeeld in een bepaalde (grotere) schaal.

### *3.2.8 Welstandsnota 2016*

In de Welstandsnota 2016, vastgesteld door de gemeenteraad op 21 oktober 2015 is de in afbeelding 9 weergegeven visiekaart 'De kracht van Heerenveen' verder uitgewerkt in de 'welstandsgebiedenkaart' en de 'kaart van welstandsniveau's'. Deze gebiedsindeling wordt bepaald door het onderscheid in type gebieden met verschillende kwaliteiten. In het ene gebied ligt de nadruk meer op bescherming van bestaande waarden, in het andere meer op het faciliteren van ontwikkelingen/wijzigingen.

Voor wat betreft het plangebied is een verdere gebiedsdifferentiatie aangebracht. Hierbij is het gebied ten noorden van ongeveer de Zonnebloemstraat aangemerkt als welstandsluw gebied en het gebied ten zuidwesten daarvan als gebied met welstandsniveau 2 ('licht welstandstoezicht').

De omgeving van de Van Maasdijkstraat en de J.H. Kruisstraat kenmerkt zich als een planmatige uitbreiding volgens vooroorlogse stedenbouwkundige uitgangspunten. Dat betreft een regelmatig stratenpatroon met lange zichtlijnen en geknikte woonstraten. Herkenbaar is de pandsgewijze en vrijstaande woonbebouwing op relatief ruime kavels. De voortuinen tussen de openbare weg en de bebouwing zijn van ongeveer gelijke diepte. Van waarde is de grote architectonische samenhang door de korte bouwperiode (ongeveer 1925-1940).

De bebouwing is opgetrokken uit traditionele bouwmaterialen (baksteen, houten kozijnen, keramische dakpannen). Ook de gevelindeling en compositie is overwegend traditioneel. De omgeving van de Buitenbaan is aangelegd in de naoorlogse periode, waarbij de pandsgewijze vrijstaande woonbebouwing op groene kavels staan en met voortuinen aansluiten op de openbare weg.

De Bloemenbuurt en omgeving is kenmerkend voor de wederopbouwperiode. Groen, openbare voorzieningen en diversiteit in woningtypen spelen een belangrijke rol. Een bouweenheid staat altijd op een ruime groene kavel met voortuinen als overgang naar de openbare weg. Per straat is hier een woningtype, vrijstaand, dubbele woning of bouwblok. De vormentaal is kenmerkend voor de wederopbouw: metselwerk, schuine kappen en geringe bouwhoogte met maximaal twee bouwlagen. De Kastanjelaan is als hoofdas monumentaal vormgegeven. Hieraan is op het terrein van het voormalige sportpark in de jaren negentig van de twintigste een zorginstelling ontwikkeld met voor de wijk een middel grote schaal.

*Afbeelding 10. Gebiedsindeling Welstandsnota 2016*

Het ziekenhuis is met bijpassende grote schaal een uitzondering in het gebied. Als regionale functie is de ziekenhuisbebouwing mede bepalend voor de identiteit van Heerenveen. Een deel van het plangebied ligt ten zuiden van de K.R. Poststraat. Dit kent een minder samenhangend stedenbouwkundig plan, bebouwing of vormentaal. Dat komt met name door de overgangen tussen de doorgaande structuren. Karakteristiek is hier wel de samenhang in de Pastoriestraat, die als eerste sociale woningbouwproject van Heerenveen is ontwikkeld.

### *3.2.9 Nota Cultuurhistorisch erfgoed 2016*

Op 21 december 2016 heeft de gemeenteraad de Nota Cultuurhistorisch Erfgoed (opnieuw) vastgesteld. De geschiedenis van Heerenveen is volop zichtbaar en is tastbaar aanwezig. De gemeente kent een lange en rijke geschiedenis van wonen, werken en recreëren. Als oudste hoogveenkolonie van het land neemt Heerenveen een unieke plaats in op de cultuurhistorische kaart van Nederland. Om dit cultuurhistorisch erfgoed zoveel mogelijk te behouden en te beschermen, is geactualiseerd beleid nodig met een ruimtelijk referentiekader. Dit kader is niet objectgericht, maar gebiedsgericht. Ook hierbij is het van belang dat cultuurhistorie een steeds belangrijkere wegingsfactor wordt bij ingrepen in de ruimtelijke omgeving, anders gezegd een toetsingskader bij het opstellen van structuur- en bestemmingsplannen.

Dit beleid voorziet onder meer in de volgende onderdelen:

- *In het kader van de opstelling van de Welstandsnota en de actualisering van het kapvergunningenbeleid overwegen of in een later stadium een categorie 'groenmonumenten' aan de Erfgoedverordening zou moeten worden toegevoegd.*
- *In voorkomende gevallen bij bouwvergunningaanvragen voor monumenten een bouwhistorisch onderzoek verlangen.*
- *In samenspraak met de monumentencommissie Hûs en Hiem een aangepaste werkwijze vaststellen voor de beoordeling van bouwvergunning aanvragen voor monumenten, op basis van de in de nota opgenomen uitgangspunten.*
- *De gebiedsgerichte aanpak in de nota als uitgangspunt nemen bij de herziening van de Welstandsnota.*
- *Bij de opstelling van toekomstige gemeentelijke structuurvisies aandacht besteden aan een goede integratie van het gemeentelijk erfgoedbeleid uit deze nota en het provinciaal cultuurhistorisch beleid.*

### *3.2.10 Woonvisie 2015-2020 (2016)*

De gemeenteraad heeft op 18 april 2016 de 'Woonvisie gemeente Heerenveen 2015- 2020' vastgesteld. Deze vervangt de voorheen van toepassing zijnde Strategische Woonvisie 2010-2025. Hoofddoel van de woonvisie is dat alle inwoners van de gemeente binnen hun eigen financiële mogelijkheden hun woonwensen moeten kunnen vervullen. De Woonvisie is gebaseerd op vier kernthema's te weten:

- *een optimale woningvoorraad (goed op elkaar laten aansluiten van vraag en aanbod);*
- *de toegang van mensen met een kleine beurs en kwetsbare groepen op de woningmarkt;*
- *het bewerkstelligen van een duurzame, toekomstbestendige woningvoorraad;*
- *aandacht voor vergrijzing en kwetsbare groepen;*

Gerangschikt naar deze thema bevat de Woonvisie een opsomming van acties die ondernomen gaan worden om deze doelen te bereiken. Deels hebben deze maatregelen betrekking op het terein van de woningtoewijzing (o.a. het maken van prestatieafspraken met de woningcorporaties) en deels hebben deze maatregelen ook een ruimtelijke component. Tot deze laatste categorie behoren de volgende beleidskeuzes:

- *Uitbreiding met nieuwbouw (koopwoningen) vindt alleen nog plaats op bestaande uitbreidingslocaties (Skoatterwâld, Tjalleberd-de Eide en Nieuwehorne-de Fjilden);*
- *Inbreiding vindt vooral plaats binnen Heerenveen;*
- *Binnen dorpen is ruimte voor incidentele, kleinschalige, inbreiding, mits het voldoet aan een specifieke, onderbouwde, lokale behoefte die niet geaccomodeerd kan worden binnen de bestaande voorraad;*
- *Ten behoeve van de doorstroming wordt nieuwbouw in de hogere prijsklassen gestimuleerd;*

### **4 OMGEVINGSASPECTEN**

#### **4.1 Inleiding**

Naast het feit dat in het bestemmingsplan rekening moet worden gehouden met het vigerend beleid van Rijk en provincie, moet in het bestemmingsplan ook rekening worden gehouden met de randvoorwaarden en wettelijke eisen betreffende de fysieke omgeving. In dit hoofdstuk wordt op deze eisen ingegaan en wordt aangegeven op welke manier aan deze eisen wordt voldaan.

#### **4.2 Milieuhinder**

#### *4.2.1 Bedrijfshinder*

In het plangebied heeft de bestaande bedrijvigheid twee 'gezichten'. Enerzijds is er sprake van een tweetal, in omvang beperkte, industriële zones. Eén daarvan ligt langs de noordelijke rand van het plangebied (Uhlweg en omgeving). Deze zone ligt tussen de woonbebouwing en Rijksweg 7. Hier is sprake van een harde scheiding tussen woningen en bedrijvigheid. De afstand tussen woningen en bedrijven bedraagt minimaal 25 meter. Om een goed woon- en leefklimaat in het aangrenzende woongebied te behouden, kunnen daarom alleen lichtere bedrijven worden toegestaan. Om een goede selectie te kunnen maken, is aansluiting gezocht bij de aanbevelingen uit de brochure 'Bedrijven en Milieuzonering' van de VNG. Gelet op de minimale afstand van 25 meter, zijn daarom alleen bedrijven toelaatbaar die vallen onder de categorieën 1 en 2 uit deze brochure.

De andere zone ligt in het zuidoostelijke gedeelte van het plangebied. Het betreft het bedrijventerrein 'Het Meer'. Aan de noordzijde wordt dit bedrijventerrein begrensd door woningen. De minimale afstand tussen de grens van het bedrijventerrein en de woningen bedraagt circa 50 meter. Dat betekent dat hier bedrijven gevestigd kunnen worden tot en met categorie 3.1 uit de hierboven genoemde VNG-brochure.

Anderzijds komen verspreid door het plangebied kleinschalige vormen van bedrijvigheid voor. Het gaat hier vooral om persoonlijke en zakelijke dienstverlening en kantoren. Dit is met name het geval langs de Schans en verspreid langs de noordzijde van de KR Poststraat. Om voor de aangrenzende woningen een goed woon- en leefklimaat te behouden, zijn hier alleen die bedrijven toegestaan die in de nabijheid van woningen kunnen worden uitgeoefend zonder onevenredige milieuhinder voor deze woningen te voorzaken. Om te bepalen welke bedrijven hier kunnen worden toegestaan, is hier gebruik gemaakt van de in de VNG-brochure "Bedrijven en milieuzonering" opgenomen aanbevelingen voor gemengde gebieden. Het gaat hier om bedrijven die aanpandig aan woningen kunnen worden uitgeoefend (categorie 1) of die bouwkundig gescheiden van woningen kunnen worden uitgeoefend (categorie 2).

Om het bestaande woon- en leefklimaat te behouden zijn bedrijven in categorie 2 echter alleen toegestaan indien bedrijven in deze categorie reeds in het geldende bestemmingsplan waren toegestaan. Indien dat niet het geval was, zijn alleen bedrijven in categorie 1 toegestaan. Dat is bijvoorbeeld wanneer in het geldende bestemmingsplan ter plaatse alleen detailhandel of horeca was toegestaan. Dit zijn namelijk bedrijven die volgens de VNG-brochure aangemerkt moeten worden als bedrijf in categorie 1.

Voor maatschappelijke instellingen en voorzieningen is een vergelijkbare benadering gehanteerd. Ook deze voorzieningen zijn voor wat betreft de minimaal in acht te nemen afstanden ten opzichte van aangrenzende woningen, niet op één lijn te stellen. Daarom is ook hier onderscheid gemaakt tussen instellingen in categorie 1 enerzijds en instellingen in categorie 2 anderzijds. Instellingen in categorie 2 zijn alleen toegestaan op plaatsen waar deze ook in het geldende bestemmingsplan waren toegestaan of waar bedrijven in categorie 2 reeds waren toegestaan.

Op percelen waar bedrijven en/of instellingen in categorie 2 zijn toegestaan, zijn alleen bedrijfswoningen toegestaan. Het bestemmingsplan voorziet wel in de mogelijkheid om via een afwijkingsbevoegdheid ter plaatse ook reguliere woningen te kunnen toestaan. Alvorens deze afwijking wordt toegepast, moet duidelijk zijn dat een goed woon- en klimaat geborgd is.

### *4.2.2 Wegverkeerslawaai*

De Wet geluidhinder stelt regels voor de maximale geluidsbelasting die nieuwe woningen of andere nieuwe geluidsgevoelige functies mogen ondervinden vanwege het wegverkeerslawaai. Deze geluidsbelasting bedraagt ten hoogste 48 dB. Voor wegen die als 30 km/h-zone zijn aangewezen, geldt geen wettelijke voorkeursgrenswaarde. In dergelijke gevallen behoeft niet aan de voorkeursgrenswaarde te worden getoetst.

Een groot gedeelte van het plangebied is aangewezen als gebied waar een maximale snelheid van 30 km/h van toepassing is. In deze gebieden behoeft dus niet te worden voldaan aan de voorkeursgrenswaarden van de Wet Geluidhinder. Voor die gedeelten van het plangebied waar geen 30km/h zone van toepassing is (het betreft hier Rijksweg 7, Rijksweg 32, Leeuwarderstraatweg, Fok, Schans, Zonnebloemstraat en de Van Maasdijkstraat), is - om een indicatie te verkrijgen van de geluidsbelasting vanwege het wegverkeerslawaai - een akoestisch onderzoek uitgevoerd . Hieruit komt naar voren dat bij een aantal wegen de 48 dB-contour op enige afstand buiten de weg ligt en dat er woningen zijn die binnen deze 48 dB-contour vallen. Het betreft hier echter bestaande situaties en aangezien het bestemmingsplan niet voorziet in de bouw van nieuwe woningen of andere nieuwe geluidsgevoelige objecten wordt voldaan aan het bepaalde in de Wet geluidhinder. Dat neemt echter niet weg dat wanneer door toepassing te geven aan een afwijkingsbevoegdheid een nieuwe woning kan worden gebouwd deze afwijking alleen kan worden toegepast indien wordt voldaan aan de voorkeursgrenswaarde of een vastgestelde hogere waarde.

### *4.2.3 Railverkeerslawaai*

Ten westen van het plangebied ligt de spoorlijn Leeuwarden-Meppel. De Wet geluidhinder stelt ook regels voor de maximale geluidsbelasting die nieuwe woningen of andere nieuwe geluidsgevoelige objecten mogen ondervinden vanwege het spoorwegverkeerslawaai. De voorkeursgrenswaarde op de gevel van geluidsgevoelige objecten bedraagt 55 dB, de maximale ontheffingswaarde bedraagt 68 dB.

Om een indicatie te verkrijgen van de geluidsbelasting is ook voor het railverkeerslawaai een akoestisch onderzoek uitgevoerd. Hieruit komt naar voren dat in een strook aan de westzijde van het plangebied de geluidsbelasting meer bedraagt dan de voorkeursgrenswaarde van 55 dB. De breedte van deze strook varieert tussen 80 en 110 m. Het betreft ook hier een bestaande situaties en aangezien het bestemmingsplan niet voorziet in de bouw van nieuwe woningen of andere nieuwe geluidsgevoelige objecten wordt voldaan aan het bepaalde in de Wet geluidhinder.

### *4.2.4 Geluidsgevoelige functies*

Behalve woningen zijn er ook andere voorzieningen die door de Wet geluidhinder als geluidsgevoelig zijn aangemerkt. Het betreft de objecten genoemd in artikel 1.2 van het Besluit geluidhinder: een onderwijsgebouw, een ziekenhuis, een verpleeghuis, een verzorgingstehuis, een psychiatrische inrichting en een kinderdagverblijf. De nieuwvestiging van één van deze voorzieningen of een uitbreiding daarvan in de richting van de weg of spoorweg kan daarom alleen worden toegestaan, indien de geluidsbelasting van deze voorzieningen niet hoger is dan de voorkeursgrenswaarde of een vastgestelde hogere waarde. Daarom kan de vestiging of uitbreiding van een dergelijke voorziening in een geluidszone langs een weg of een spoorweg alleen bij afwijking worden toegestaan en bovendien alleen indien wordt voldaan aan de voorkeursgrenswaarde of een door burgemeester en wethouders vastgestelde hogere waarde. Deze afwijking is niet nodig indien in de bestaande situatie deze vestiging of uitbreiding al wel was toegestaan. In dat geval is sprake van een bestaande situatie.

### **4.3 Ecologie**

Sinds 1 januari 2017 is de Wet natuurbescherming (Wnb) van kracht. Deze vervangt drie wetten; de Natuurbeschermingswet 1998, de Boswet en de Flora- en Faunawet. Deze is zowel gericht op het beschermen van (natuur)gebieden als van Flora- en Fauna.

### *4.3.1 gebiedsbescherming*

De gebiedbescherming van de Wnb is gericht op het beschermen van onder andere de zogenoemde Speciale Beschermingzones op grond van de Vogelrichtlijn en Habitatrichtlijn. Samen worden deze gebieden aangeduid als het Natura 2000-netwerk. Voor de bescherming van deze natuurgebieden is in de Wnb uitgebreide regelgeving opgenomen.

Het dichtstbijzijnde onderdeel van de Ecologische hoofdstructuur (EHS) ligt op een afstand van meer dan 2 kilometer, terwijl de dichtstbijzijnde Speciale Beschermingszone ('De Deelen') meer dan 4 kilometer van het plangebied verwijderd ligt. In het voorliggende bestemmingsplan is uitsluitend voorzien in de actualisering van de bestemming van de betreffende gronden. In verhouding tot de bestaande situatie worden in dit bestemmingsplan geen ontwikkelingen mogelijk gemaakt die (nadelige) gevolgen kunnen hebben voor beschermde gebieden.

### *4.3.2 Soortenbescherming*

De Wnb is ook gericht op het beschermen en het behouden van de goede staat van instandhouding van in het wild levende plant- en diersoorten en hun directe leefomgeving. Uitgangspunt hierbij is het zogenoemde 'nee, tenzij-principe'. Dit betekent dat werkzaamheden en dergelijke in beginsel niet zijn toegestaan. Onder voorwaarden kan hier op grond van een vrijstelling, ontheffing (of gedragscode) van worden afgeweken. In de wet is onder andere bepaald dat een ieder die weet of redelijkerwijs

kan vermoeden dat zijn handelen of nalaten te handelen nadelige gevolgen kan hebben voor flora en fauna, gedwongen is dergelijk handelen of nalaten achterwege te laten. Dit voor zover dit in redelijkheid van hem kan worden gevraagd. Diegene moet alle maatregelen nemen die in redelijkheid van hem kunnen worden gevraagd om die nadelige gevolgen te voorkomen, te beperken of ongedaan te maken. Gelet op het karakter van het gebied (een redelijk intensief bebouwde wijk) zijn er geen aanwijzingen dat zich in het plangebied soorten bevinden die aan de uitvoerbaarheid van het bestemmingsplan in de weg staan. Dat neemt echter niet weg dat wel moeten worden voldaan aan de verplichtingen van de Wnb.

### **4.4 Archeologie**

In 1992 werd het Europese Verdrag van Valletta (Malta) ondertekend door een groot aantal EU-landen, waaronder Nederland. Doelstelling van dit verdrag is het veilig stellen van het (Europese) archeologisch erfgoed. Dit moet met name gestalte krijgen in het ruimtelijke ordeningsbeleid. Dit houdt onder meer in dat bij de voorbereiding van ruimtelijke ingrepen (meer) aandacht moet worden besteed aan de (mogelijke) aanwezigheid van archeologische waarden. Het verdrag van Valletta is verwerkt in de Monumentenwet 1988. Hoewel de Monumentenwet 1988 op 1 juli 2016 is vervallen, blijven de regels over de bescherming van archeologische waarden van kracht tot de Omgevingswet in werking is getreden.

Op grond van deze regels is de gemeente verplicht om bij de vaststelling van een nieuw bestemmingsplan rekening te houden met de mogelijke aanwezigheid van archeologische waarden in de bodem. Hiervoor is de Friese Archeologische Monumentenkaart Extra (FAMKE) een bruikbaar instrument. Op deze kaart is voor de hele provincie aangegeven wat de verwachtingswaarde is op het aantreffen van archeologische resten. Hieraan zijn adviezen gekoppeld over hoe om te gaan met deze waarden.

#### *Advies periode Steentijd-Bronstijd*

Het grootste deel van het plangebied heeft in de FAMKE de kwalificatie "Steentijd: karterend onderzoek 2". In deze gebieden kunnen zich op enige diepte archeologische lagen uit de steentijd bevinden, welke zijn afgedekt door een veen- of kleidek. Mochten zich hier archeologisch resten bevinden, dan zijn deze waarschijnlijk goed van kwaliteit. De provincie beveelt daarom aan om bij ingrepen van meer dan 2500 m² een karterend (boor)onderzoek uit te laten voeren, waarbij minimaal zes boringen per hectare worden gezet, met een minimum van zes boringen voor gebieden kleiner dan een hectare. Tenslotte is er een gebied dat is aangemerkt als "Quick-scan". Van dit gebied wordt vermoed dat eventuele aanwezige archeologische resten al ernstig verstoord zijn, maar dit is niet met zekerheid te zeggen. Aanbevolen wordt daarom aan om bij ingrepen van meer dan 5000 m² een quick-scan te verrichten.

*Afbeelding 11. Fragment Famke steentijd – bronstijd (Bron: Provincie Fryslân)*

### *Advies IJzertijd-Middeleeuwen*

Voor de ijzertijd - middeleeuwen merkt de FAMKE het noordelijke gedeelte van het plangebied aan als gebied waarop de kwalificatie "Karterend Onderzoek 3" van toepassing is. In deze gebieden kunnen zich archeologische resten uit de periode Midden-Bronstijd–Vroege Middeleeuwen bevinden. Het gaat hier met name om vroeg- en volmiddeleeuwse veenontginningen. Daarbij bestaat de kans dat er zich huisterpjes uit deze tijd in het plangebied bevinden. De provincie beveelt aan om bij ingrepen van meer 5000m² een historisch en karterend onderzoek te verrichten, waarbij speciale aandacht moet worden besteed aan eventuele Romeinse sporen en/of vroegmiddeleeuwse ontginningen. Voor het andere gedeelte van het plangebied is geen onderzoek noodzakelijk.

*Afbeelding 12. fragment FAMKE periode ijzertijd – middeleeuwen (Bron: Provincie Fryslân)*

De FAMKE is onderverdeeld in twee advieskaarten, één voor de periode Steentijd tot Vroege Bronstijd (ca 250.000 – 1800 v.Chr.) en één voor de periode Midden-Bronstijd tot halverwege de Middeleeuwen (ca 1800 v.Chr. tot ca. 1000/1200 na Chr.). De FAMKE geeft dus geen richtlijnen voor de omgang met "jonge archeologie". Deze 'jonge archeologie' betreft in Heerenveen vooral de archeologische resten van de

veenontginningsgeschiedenis en de oorsprong van de nederzetting Heerenveen. Deze dateert immers pas van na 1500 na Chr.

Hoewel deze resten voor de lokale cultuurhistorie van groot belang kunnen zijn, vallen deze waarden nu buiten de reikwijdte van de FAMKE. In de huidige versie van de FAMKE zijn dorpskernen veelal alleen nog als symbool opgenomen. In Heerenveen ontbreekt ook deze. Omdat deze dorpskernen wel van archeologisch belang kunnen zijn, worden deze in de komende periode alsnog als 'archeologisch waardevol gebied' aan de FAMKE toegevoegd met daarbij de kwalificatie 'streven naar behoud'.

In het bestemmingsplan 'Heerenveen-Noord' wordt hier al op vooruitgelopen. Dat houdt in dat die delen van het besluitgebied die zijn aan te merken als onderdeel van de oude 'dorpskern' (aangegeven op onderstaande afbeelding) in de beheersverordening een planologische bescherming krijgen. Voor ingrepen van meer dan 50m2 is hier daarom een voorafgaande omgevingsvergunning is vereist.

*Afbeelding 13. Historische dorpskern (bron: provincie Fryslan)*

### **4.5 Externe veiligheid**

#### *4.5.1 Algemeen*

Externe veiligheid gaat over het beheersen van de risico's voor de omgeving bij gebruik, opslag en vervoer van gevaarlijke stoffen, zoals vuurwerk, aardgas of LPG. Het aandachtsveld van externe veiligheid richt zich zowel op het gebruik, de opslag en productie van gevaarlijke stoffen (inrichtingen) als op het transport van gevaarlijke stoffen (autowegen, buisleidingen, waterwegen en spoorwegen). Dit transport kan plaatsvinden over de weg, het water, het spoor en door buisleidingen. Het externe veiligheidsbeleid richt zich op het beperken van de veiligheidsrisico's voor de burger door bovengenoemde activiteiten

Deze risico's worden uitgedrukt in een plaatsgevonden risico (hierna PR) en in een groepsrisico (hierna GR). De normen voor PR en GR hebben tot doel een voldoende veiligheidsniveau te garanderen voor de burger als persoon, dan wel deel uitmakend van een groep.

### *Plaatsgebonden risico (PR)*

Het plaatsgebonden risico is de berekende kans per jaar, dat een persoon overlijdt als rechtstreeks gevolg van een ongeval bij een risicobron, aangenomen dat hij op die plaats permanent en onbeschermd verblijft. Een plaatsgebonden risico van 10-6 betekent dat omwonenden van een risicobron op die plaats een kans van één op een miljoen hebben om als gevolg van een ramp te overlijden.

### *Groepsrisico (GR)*

Dit is de kans dat een groep mensen overlijdt door een ongeval met gevaarlijke stoffen. Het groepsrisico wordt niet uitgedrukt in een risicocontour maar in een FN-curve, waarbij het aantal slachtoffers wordt afgezet tegen de cumulatieve kans die ze als groep hebben om te overlijden. Het groepsrisico moet worden gezien als een maat voor maatschappelijke ontwrichting. Het invloedsgebied is het gebied waarop de groepsrisicobeoordeling van toepassing is en personen worden meegeteld voor de berekening van het groepsrisico. De grens van het invloedsgebied is gelijk aan de 1% letaliteitsgrens (1% kans op overlijden door een incident).

Het externe veiligheidsbeleid is verankerd in diverse wet- en regelgeving. Voor dit bestemmingsplan is de volgende wet- en regelgeving relevant:

#### *Besluit externe veiligheid inrichtingen (Bevi)*

In het Bevi zijn risiconormen voor externe veiligheid met betrekking tot bedrijven met gevaarlijke stoffen wettelijk vastgelegd. Het Bevi heeft tot doel zowel individuele burgers als groepen burgers een minimum beschermingsniveau te bieden tegen een ongeval met gevaarlijke stoffen. Om dit doel te bereiken verplicht het Bevi gemeenten en provincies bij besluitvorming in het kader van de Wet milieubeheer (Wm) en de Wet ruimtelijke ordening (Wro) afstand te houden tussen (beperkt) kwetsbare objecten en risicovolle bedrijven. Het Bevi regelt ook hoe gemeenten moeten omgaan met risico's voor mensen buiten een bedrijf als gevolg van de aanwezigheid van gevaarlijke stoffen in een bedrijf. Afstanden die aangehouden moeten worden, worden bepaald door het plaatsgebonden risico van een risicovolle activiteit.

#### *Besluit externe veiligheid buisleidingen (Bevb)*

Dit besluit is van toepassing op bestemmingsplannen die liggen binnen invloedsgebieden van hogedruk aardgastransportleidingen. Op basis van dit Besluit (vergelijkbaar met het Bevi) dienen plannen te worden getoetst aan de grens- en richtwaarde voor het PR en de oriëntatiewaarde voor het GR. Voor het PR geldt dat er binnen de risicocontour van 10-6 geen kwetsbare objecten mogen worden gerealiseerd. Voor beperkt kwetsbare objecten geldt deze waarde als een richtwaarde. Voor het GR geldt, indien er kwetsbare of beperkt kwetsbare objecten binnen het invloedsgebied liggen, een verantwoordingsplicht. In verband met de bescherming en het beheer van de leiding, wordt tevens een belemmeringenstrook bestemd. Binnen deze strook is in beginsel geen bebouwing toegestaan.

Bij een overschrijding van de oriëntatiewaarde van het groepsrisico of bij een toename van het groepsrisico, moet de gemeente het groepsrisico betrekken bij de vaststelling van het bestemmingsplan. Wanneer er kwetsbare of beperkt kwetsbare objecten binnen het invloedsgebied liggen, geldt altijd een verantwoordingsplicht.

### *Transport van gevaarlijke stoffen over de weg en het spoor*

Op het transport van gevaarlijke stoffen is het Besluit externe veiligheid transportroutes (Bevt)1 van toepassing. Deze regeling is op 1 april 2015 in werking getreden. Op grond van dit besluit moet het bevoegd gezag bij het nemen van ruimtelijke besluiten die voorzien in nieuwe ruimtelijke ontwikkelingen in de omgeving van een basisnetroute, de afstanden toepassen die overeenkomen met de aan die basisnetroute toegekende maximale risicoruimte.

Per traject geeft Basisnet een risicoplafond voor het vervoer van gevaarlijke stoffen. ProRail houdt het aantal ladingen van het spoorvervoer bij. Rijkswaterstaat doet dit voor weg en water. Het ministerie van IenM let erop dat het vervoer inderdaad binnen deze risicoplafonds plaatsvindt.

Naast het verhogen van de veiligheid voor omwonenden zorgt het Basisnet ervoor dat de bevoorrading van chemische bedrijven verzekerd blijft. Ook maakt de regeling helder waar in de omgeving van rijksinfrastructuur gebouwd mag worden en waar niet. De wettelijke regeling voorziet o.a. in een Basisnet Weg en in een Basisnet Spoor.

### *4.5.2 Risicobronnen*

Binnen en in de directe nabijheid van het plangebied zijn risicobronnen gelegen waarvan de risicocontouren of het invloedsgebied (gedeeltelijk) zijn gelegen over het plangebied liggen. Risicobronnen met betrekking tot transport van gevaarlijke stoffen over het water en luchthavens zijn in dit bestemmingsplan niet van toepassing. De aanwezige risicobronnen zijn in afbeelding 14 weergegeven.

#### *LPG-tankstation 'De Rotonde', Schans 65:*

Aan de noordzijde van het plangebied is aan de Schans 65 het LPG-tankstation 'De Rotonde' gevestigd. Het reservoir en het vulpunt van het LPG-tankstation zijn gelegen op een locatie aan de noordzijde van de A7 buiten het plangebied. De PR-contour van de afleverzuil bedraagt 15 meter. Binnen deze afstand bevinden zich geen kwetsbare objecten.

De LPG-doorzet voor dit station is (nog) niet vastgelegd, maar bedraagt niet meer dan 500m3 per jaar. De PR-afstand vanaf het vulpunt is afhankelijk van de doorzet. Daarom is uitgegaan van de maximale PR-afstand die in de Regeling Externe Veiligheid Inrichtingen (Revi) is opgenomen. Deze bedraagt 110 meter gerekend vanaf het vulpunt. Het plangebied wordt door deze contour net geraakt, maar binnen deze contour bevinden zich geen (beperkt) kwetsbare objecten. Het bestemmingsplan laat de oprichting van (beperkt) kwetsbare objecten binnen deze contour evenmin toe.

 1 Besluit van 20 februari 2015, houdende vaststelling van het tijdstip van inwerkingtreding van de wet van 10 juli 2013 tot wijziging van de Wet vervoer gevaarlijke stoffen en enige andere wetten in verband met de totstandkoming van een basisnet (Wet basisnet) (Stb. 2013, 307), Afdeling 2.16 van het Bouwbesluit 2012, het Besluit van 3 september 2013 tot wijziging van het Besluit vervoer gevaarlijke stoffen in verband met de wijziging van de routeringsystematiek in de Wet vervoer gevaarlijke stoffen (Stb. 2013, 340) en het Besluit externe veiligheid transportroutes

*Afbeelding 14. Risicobronnen in het plangebied (bron: www.risicokaart.nl)*

Tevens ligt een deel van het plangebied binnen het invloedsgebied van 150 meter gerekend vanaf het vulpunt en de ondergrondse tank. Binnen het invloedsgebied van het reservoir liggen gedeelten van enkele bedrijfspanden. Voor het LPG-tankstation is met behulp van de 'LPG-tool' een groepsrisico berekening uitgevoerd. Uit deze conservatieve berekening blijkt dat het GR ver onder de oriëntatiewaarde ligt en dat deze door het vaststellen van dit bestemmingsplan niet verder zal toenemen.

#### *Transportbedrijf Broersma en Zn:*

Ten noordoosten van het plangebied, aan de Saturnus 4, is Broersma en Zn gevestigd. Dit bedrijf valt onder het Besluit externe veiligheid inrichtingen. Conform de professionele risicokaart heeft de inrichting een koelinstallatie met een inhoud van 3700 kg ammoniak. De effectafstand van 1% letaal bedraagt 110 meter en blijft buiten het plangebied. De effectafstand gewond bedraagt 1050 meter en valt gedeeltelijk over het plangebied. Uit een, op 20 oktober 2010, namens het Bureau externe veiligheid Fryslân uitgevoerde inspectie is gebleken dat de feitelijke hoeveelheid aanwezig ammoniak 1302 kg bedraagt, wat inhoudt dat gezien de feitelijke situatie het bedrijf niet onder het Bevi valt (normwaarde is 1500 kg). Hoewel de effectafstand gewond formeel geen beperkingen voor het plangebied heeft, verdient het aanbeveling om daarmee in het kader van rampenbestrijding rekening te houden.

*Afbeelding 15. Weergave Fn-curve groepsrisico (Bron: MAD, 2010)*

#### *Weg*

Zowel de A7 en de A32 maken onderdeel uit van het Basisnet. In het Bevt is aangegeven dat er in nieuw vast te stellen bestemmingsplan binnen de basisnetafstand van een weg die onderdeel uitmaakt van het Basisnet, geen kwetsbare objecten mogen worden geprojecteerd. Deze Basisnet afstand is per weg en wegvak verschillend en is nader aangegeven in de Regeling basisnet Voor de A7 en de A 32 is hierin opgenomen dat voor de beide wegen de basisnetafstand 0 meter bedraagt. In de zone langs de beide wegen gelden geen beperkingen voor kwetsbare objecten. Daarmee wordt voor wat betreft dit bestemmingsplan voldaan aan de het Bevt.

De beide wegen hebben wel een invloedsgebied dat zich mede uitstrekt over het plangebied. Op grond van het Bevt kan een verantwoording van het groepsrisico echter achterwege blijven indien wordt aangetoond dat het groepsrisico niet hoger is dan 0,1 maal de oriëntatiewaarde of het groepsrisico, met niet meer dan tien procent toeneemt en de oriëntatiewaarde niet wordt overschreden. Uit de eindrapportage basisnet weg blijkt dat het groepsrisico minder bedraagt dan 0,1 maal de oriënterende waarde, terwijl het bestemmingsplan niet voorziet in een toename van de persoondichtheid. Daarom kan van de verantwoording van het groepsrisico worden afgezien.

#### *Spoor*

Het doel van het Basisnet Spoor is enerzijds om de bereikbaarheid van de belangrijkste industriële locaties te garanderen en anderzijds de ruimtelijke ontwikkeling rond het spoor binnen de normen van externe veiligheid op verantwoorde wijze mogelijk blijven. De kern van het Basisnet is tweeledig. In de eerste plaats voorkomen dat mensen wonen of werken in een gebied met hoge risico's. In de tweede plaats het verkleinen van de kans op een ongeval met veel slachtoffers. In het kader van het Basisnet Spoor zijn langs de baanvakken zones aangegeven waarbinnen geen kwetsbare objecten mogen worden gebouwd en waar terughoudend moet worden omgegaan met het bouwen van beperkt kwetsbare objecten. Het Basisnet Spoor zal per baanvak de gebruiksruimtes voor het vervoer van gevaarlijke stoffen aangeven. De gebruiksruimtes worden uitgedrukt in maximale risico's, die zijn gebaseerd op het plaatsgebonden en groepsgebonden risico. In het basisnet spoor is het traject Meppel-Leeuwarden aangeduid als een traject

waarover geen vervoer van gevaarlijke stoffen plaatsvindt en waarbij dus geen sprake is van een 10-6 /jr-contour. Ook een verantwoording van het groepsrisico kan dus achterwege blijven.

### *Buisleidingen*

Aan de noord- en aan de zuidzijde is in het plangebied een deel van een hogedruk aardgasleidingtracé aanwezig. Het betreft in beide gevallen aardgastransportleidingen van Gasunie met een druk van 40 bar en een diameter van 8 inch. Het invloedsgebied (1% letaal) van deze leidingen bedraagt 95 meter aan weerszijde van de leidingen.

Conform de professionele risicokaart en CAROLA blijkt dat er geen sprake is van een PR 10-6 contour binnen het plangebied. Deze wordt door Gasunie op 0 meter gesteld. In het besluit externe veiligheid buisleidingen wordt overigens een belemmeringenstrook (=toetsingsafstand) van tenminste 5 meter aan weerszijden van een buisleiding aangehouden, met uitzonderingen van buisleidingen met een druk van niet meer dan 40 bar. Voor deze leidingen geldt een belemmeringenstrook van 4 meter (artikel 5 Regeling Externe Veiligheid Buisleidingen). Dit is van toepassing voor de beide buisleidingen in het plangebied.

Het GR is inzichtelijk gemaakt met het rekenprogramma CAROLA. Dit rekenprogramma CAROLA is medio 2010 ter beschikking gesteld aan het bevoegd gezag en is het rekenpakket voor het berekenen van de externe veiligheidsrisico's van ondergrondse hogedrukaardgastransportleidingen. Hieronder worden de resultaten voor de berekeningen weergeven die met behulp van CAROLA gegenereerd zijn.

#### *Plaatsgebonden risico*

Bij geen van de ondergrondse hogedrukaardgastransportleidingen is er sprake van een PR 10-6 contour binnen het plangebied. Deze contour ligt op de leidingen

#### *Invloedsgebieden*

Hieronder wordt de invloedsgebieden van de beide leidingen die langs het plangebied loopt visueel (bruine contour) weergeven.

*Afbeelding 16. Invloedsgebied gasleiding noordzijde*

*Afbeelding 17. Invloedsgebied gasleiding zuidzijde* 

#### *Groepsrisico*

Bij de ondergrondse hogedrukaardgastransportleidingen is een berekening van het groepsrisico uitgevoerd. Voor de berekeningen wordt uitgegaan van een populatie van 2000 personen. Uit deze berekening komt naar voren dat er geen overschrijdingen plaatsvinden van de oriënterende waarde van het groepsrisico.

*Afbeelding 18. Berekening groepsrisico voor gasleiding N 501-40*

*Afbeelding 19. Berekening groepsrisico voor gasleiding N 500-08*

### *4.5.3 Verantwoording van het groepsrisico*

Op grond van het Bevb dienen plannen te worden getoetst aan de grens- en richtwaarde voor het plaatsgebonden risico (PR) en de oriëntatiewaarde voor het groepsrisico (GR). Voor het PR geldt dat er binnen de risicocontour van 10-6 per jaar geen kwetsbare objecten mogen worden gerealiseerd. Voor beperkt kwetsbare objecten geldt deze waarde als een richtwaarde. Voor het GR geldt, indien er kwetsbare of beperkt kwetsbare objecten binnen het invloedsgebied liggen, een verantwoordingsplicht. Wanneer een plan consoliderend van aard is of de oriënterende waarde niet wordt overschreden kan bij de verantwoording worden volstaan met het vermelden van:

- de personendichtheid in het invloedsgebied van de buisleiding;
- de mogelijkheden tot bestrijding en beperking van rampen;
- de mogelijkheden tot zelfredzaamheid van personen in het plangebied.

Ten aanzien van de laatste twee aspecten dient het bevoegd gezag de regionale brandweer in staat te stellen om een advies uit te brengen.

Een uitbreiding van een (beperkt) kwetsbare functie binnen het invloedsgebied is alleen mogelijk indien daardoor het groepsrisico niet toeneemt en/of indien het bevoegd gezag een toename van het groepsrisico kan verantwoorden. Daarbij spelen de mogelijkheden tot bestrijding en beperking van rampen en de mogelijkheden tot zelfredzaamheid van personen in het plangebied een belangrijke rol. Omdat dit niet bij voorbaat kan worden bepaald, is de uitbreiding en/of de vestiging van (beperkt) kwetsbare objecten in het invloedsgebied op voorhand uitgesloten.

#### *Personendichtheid*

Binnen het invloedsgebied zijn ongeveer 175 woningen gelegen, alsmede een hotelfunctie, een onderwijsfunctie en enkele bedrijven. Per woning bevinden zich gemiddeld 2,4 personen (kengetal op basis van de Handreiking Verantwoordingsplicht Groepsrisico, 2007). Voor de berekeningen van het groepsrisico is uitgegaan van een populatie van 2000 personen.

#### *Zelfredzaamheid*

Ten aanzien van de zelfredzaamheid valt op te merken dat er in het invloedsgebied geen groepen voorkomen die als verminderd zelfredzaam kunnen worden aangemerkt. De in het invloedsgebied gelegen school is in gebruik als school voor voortgezet onderwijs. Er zijn meerdere vluchtroutes aanwezig die van de risicobron af zijn gericht. De mogelijkheden voor zelfredzaamheid zijn daarmee goed te noemen.

#### *Bestrijdbaarheid*

Ten aanzien van de bestrijdbaarheid geldt dat het plangebied goed bereikbaar is voor hulpdiensten. Ook zijn er genoeg opstelplaatsen voor hulpdiensten aanwezig binnen het plangebied. De regionale brandweer schat in dat in geval van calamiteiten 300 liter bluswater per uur nodig zal hebben. Bluswater is in voldoende capaciteit aanwezig en goed bereikbaar.

#### *Conclusie*

Het bestemmingsplan voldoet aan de grenswaarde voor het PR. Het plangebied ligt deels binnen het invloedsgebied van het GR. Vaststelling van het bestemmingsplan leidt echter niet tot een verhoging van het GR.

### **4.6 Water**

Om de effecten van ruimtelijke ingrepen tijdig te signaleren, is de Watertoets een verplicht onderdeel van ruimtelijke planvorming. Dit moet leiden tot een waterparagraaf in ruimtelijke plannen, waaruit blijkt wat het effect van het plan op de waterhuishouding is.

Het voorliggende bestemmingsplan is een overwegend conserverend plan waarbij het plan de juridische regeling bevat voor de bestaande situatie. De weinige, veelal perceelsgebonden ontwikkelingsmogelijkheden, in het bestemmingsplan hebben geen negatieve gevolgen voor de waterhuishouding. Het effect hiervan op het waterhuishoudkundige systeem is te verwaarlozen. Het verhard oppervlak kan op basis van het bestemmingsplan toenemen als gevolg van het bouwen van bijbehorende bouwwerken en het aanbrengen van oppervlakteverhardingen. Dit is nu echter ook al het geval, waardoor er in wezen geen sprake is van een gewijzigde planologische situatie.

Daar waar het bestemmingsplan ruimte biedt voor 'echte' ruimtelijke ingrepen zal het effect daarvan op de waterhuishouding moeten worden nagegaan. Dit betreft dan alleen de ontwikkelingen die op basis van direct recht zijn toegestaan. Bij ontwikkelingen die alleen op basis van een wijzigingsbevoegdheid zijn toegestaan, geldt dat bij toepassing van de wijzigingsbevoegdheid getoetst moet worden op de effecten op de waterhuishouding.

*Afbeelding 20. Hoofdwatergangen in het plangebied (Bron: Wetterskip Fryslân)*

### *Hoofdwatergangen*

In het plangebied liggen een aantal hoofdwatergangen met een belangrijke wateraan- en afvoerfunctie. Deze staan aangegeven op de bijgevoegde Waterbeheersingskaart. Een hoofdwatergang dient te allen tijde beschikbaar te zijn voor het Wetterskip met het oog op beheer en onderhoud. De schouwpaden bij een hoofdwatergang dienen 5 meter breed te zijn. Eventuele alternatieven waarbij geen schouwpad nodig is, moeten in overleg met Wetterskip Fryslân worden gerealiseerd. In dit geval kan het onderhoud aan weerszijden van de vaart plaatsvinden vanaf de openbare weg.

#### *Regionale waterkeringen*

Het plangebied grenst aan de zuid- en westzijde aan boezemwater respectievelijk de Engelenfeart en de Hearresleat. Langs deze boezemwateren liggen regionale keringen boezemkaden. Deze zijn vastgelegd in het Waterhuishoudingsplan Fryslân 2010-2015. Een boezemkade heeft een belangrijke waterkerende functie heeft en zorgt voor de veiligheid van achterliggend gebied.

*Afbeelding 21. Regionale waterkeringen (Bron: Wetterskip Fryslân)*

Werkzaamheden op of aan deze kering dienen te allen tijde vroegtijdig gemeld te worden aan Wetterskip Fryslân. In dit specifieke geval bestaat de regionale kering uit hoge gronden en wegen die het boezemwater keren. Bij het onderhavige bestemmingsplan zal het Wetterskip Fryslân in het kader van het overleg ex artikel 3.1.1. Bro. betrokken worden.

# **4.7 Luchtkwaliteit**

In de Europese Kaderrichtlijn Luchtkwaliteit (96/62/EG) uit 1996 zijn de grondbeginselen van het Europese luchtkwaliteitsbeleid vastgelegd. Nederland heeft de Europese regels met ingang van 15 november 2007 vastgelegd in een wijziging van de Wet Milieubeheer (Wet van 11 oktober 2007 tot wijziging van de Wet Milieubeheer Stb. 2007, 414). Op grond van art. 5.16 lid 1 Wet milieubeheer (Wm) dient de gemeente bij de uitoefening van haar bevoegdheden die invloed kunnen heb op de luchtkwaliteit, rekening te houden met deze normen. Als aannemelijk is dat aan één of een combinatie van de volgende voorwaarden is voldaan, behoeft geen verder onderzoek plaats te vinden naar de gevolgen voor de luchtkwaliteit en behoeft niet getoetst te worden aan de grenswaarden.

- *Er is geen sprake van een feitelijke of dreigende overschrijding van een grenswaarde.*
- *Een project leidt al dan niet per saldo tot een verslechtering van de luchtkwaliteit.*
- *Een project draagt niet "in betekende mate" bij aan de concentratie van de stof*
- *Een project is genoemd of past binnen het Nationaal Samenwerkingsprogramma Luchtkwaliteit.*

In het Besluit Niet in betekenende mate (luchtkwaliteitseisen) is op grond van art. 5.16 lid 4 Wm, bepaald in welke omstandigheden de uitoefening van een bevoegdheid, zoals het vaststellen van een bestemmingsplan, niet in betekende mate bijdraagt aan de luchtkwaliteit, zodat ook niet getoetst hoeft te worden aan de normen voor luchtkwaliteit. Dit bestemmingsplan voorziet in een consoliderende regeling voor het plangebied en is gericht op het vastleggen van de bestaande situatie. Desalniettemin is onderzoek uitgevoerd naar de gevolgen van het nieuwe bestemmingsplan voor luchtkwaliteit2 . Uit dit onderzoek komt naar voren dat het bestemmingsplan niet in strijd komt met de wettelijke eisen ten aanzien van de luchtkwaliteit.

### **4.8 Bodem**

In het kader van het bestemmingsplan is van belang in hoeverre de actuele bodemkwaliteit in overeenstemming is met de verschillende functies binnen het plangebied. In het huidige bestemmingsplan worden met name de bestaande functies vastgelegd. Op basis hiervan en de bekende bodeminformatie binnen het gebied is aanvullend onderzoek naar de bodemkwaliteit in dit kader niet direct aan de orde is. Bij wijzigingen in functie en/of gebruik binnen het bestemmingsplangebied is een (her)beoordeling van de huidige situatie noodzakelijk (maatwerk). Ook onroerend goed transacties en herstructurering/revitalisering vormen natuurlijke momenten voor het (deels) saneren van bodemverontreiniging. Verder speelt de aanpak van milieuhygiënische/maatschappelijk urgente bodemverontreiniging volgens het eerder vermelde landelijke spoor een rol.

<sup>2</sup> Onderzoek geluid en luchtkwaliteit t.b.v. actualisatie bestemmingsplan Heerenveen-Noord te Heerenveen, Servicebureau De Friese Wouden, Drachten september 2010 (opgenomen als bijlage 1)

# **5 UITGANGSPUNTEN VOOR HET PLAN**

#### **5.1 Algemene uitgangspunten**

Aan het bestemmingsplan ligt in de eerste plaats het uitgangspunt ten grondslag om een actueel planologisch beheerskader te bieden voor het plangebied. Dit beheerskader moet verder zo zijn ingericht dat flexibel kan worden omgegaan met functieveranderingen van bedrijfsgebouwen of gebouwen met een maatschappelijke functie.

Uitgangspunt van het bestemmingsplan is daarnaast om binnen datgene wat vanuit stedenbouwkundig-planologische overwegingen maximaal aanvaardbaar is, optimale globaliteit en flexibiliteit te bieden voor particuliere initiatieven ('deregulering'). De mate waarin deze ruimte wordt geboden, hangt nauw samen met de gebiedsgerichte benadering, zoals beschreven in hoofdstuk 3. Daarnaast beoogt het bestemmingsplan een ontwikkelingskader te bieden voor enkele ruimtelijke ontwikkelingen die zich tijdens de looptijd van het plan kunnen voordoen.

### **5.2 Uitgangspunten ruimtelijke hoofdstructuur**

Het bestemmingsplan zet in op het consolideren van de ruimtelijke hoofdstructuur zoals deze is beschreven in hoofdstuk 2. De wegenstructuur en de groen- en de waterstructuur zijn als zodanig in het bestemmingsplan opgenomen. Daarbij wordt gestreefd naar een zo globaal mogelijk beheerskader voor de openbare ruimte waarbij overigens geen (ingrijpende) wijzigingen worden beoogd. Daar waar dat mogelijk is, maakt het bestemmingsplan de functies groen en water uitwisselbaar. Bovendien wordt uitgegaan van een algemene globale bestemming voor het openbaar gebied. Dat houdt in dat kleinere groenelementen niet apart worden geregeld en onder dezelfde bestemming vallen als de (grotere) gebieden met een verkeers- of verblijfsfunctie.

#### **5.3 Uitgangspunten functionele structuur**

Uitgangspunt van het bestemmingsplan is ook om de functionele hoofdstructuur van het plangebied te consolideren. De bestaande ruimtelijke indeling van de wijk 'Heerenveen-Noord', dat wil zeggen de afwisseling tussen wonen enerzijds en voorzieningen en bedrijven anderzijds blijft gehandhaafd. Ten aanzien van de niet-woonfuncties (horeca, bedrijven, detailhandel en maatschappelijk) wordt binnen de vastgestelde beleidskaders en de randvoorwaarden die nodig zijn voor een goed woon- en leefklimaat, zoveel mogelijk gestreefd naar een maximale uitwisselbaarheid van functies.

Voor ziekenhuis Tjongerschans en de GGZ-instelling aan de Kastanjelaan gaat het bestemmingsplan uit van consolidatie. Hier wordt, gelet op de omvang van deze functies, geen uitwisseling met andere maatschappelijke functies mogelijk gemaakt.

Specifiek ten aanzien van de functie wonen is het bestemmingsplan gericht op de handhaving van het aantal woningen en het waarborgen van een goed woon- en leefklimaat. Hierbij wordt vooral ingezet op het in stand houden van de woonfunctie. Het bestemmingsplan biedt in geen mogelijkheden om extra woningen toe te voegen. Hierop kan een uitzondering worden gemaakt wanneer het om een herontwikkeling van gebouwen of gronden met maatschappelijke functie of een bedrijfsfunctie en waarvoor

een nieuwe invulling wordt gezocht. Het bestemmingsplan voorziet in de mogelijkheid om deze gebouwen of gronden een woonfunctie toe te kennen.

Binnen de woongebieden is geen ruimte voor nieuwe andere functies. Uitzonderingen daarop gelden voor enkele aan het wonen gerelateerde bedrijfsfuncties: beroepsuitoefening-aan-huis en kleinschalige bedrijfsmatige activiteiten alsmede logiesverstrekking. Daarbij is voorwaarde dat geen onevenredige afbreuk mag worden gedaan aan de woonfunctie. Om die reden is de maximale bedrijfsvloeroppervlakte beperkt tot 30% van de oppervlakte van de wooneenheid en een maximum van 50m2 . Bestaande bedrijven-aan-huis of praktijkruimten aan huis met een groter ruimtebeslag worden specifiek inbestemd. Een specifieke woonvorm in het plangebied betreffen de woonboten langs de Polderdijk. Hier gaat het bestemmingsplan eveneens uit van consolidatie.

Bestaande bedrijven worden inbestemd. Daarbij is uitgangspunt om de bestaande milieubelasting te stabiliseren. De mate waarin milieubelastende bedrijven worden toegelaten, is afhankelijk van de omgeving. Hierbij wordt onderscheid gemaakt tussen de gemengde gebieden enerzijds en de rand direct langs de A7 en het bedrijventerrein ten zuiden van Het Meer anderzijds.

In de gemengde gebieden wordt gestreefd naar vrije uitwisselbaarheid met andere, qua milieubelasting gelijkwaardige, functies en voor zover deze uitwisselbaarheid past binnen het gemeentelijk beleid. Bedrijfswoningen worden alleen inbestemd voor zover deze reeds in het geldende bestemmingsplan waren toegestaan. Voor zover er daar fysieke en planologische ruimte voor bestaat, worden uitbreidingsmogelijkheden geboden. Bestaande bouwrechten uit het geldende bestemmingsplan worden daarbij zoveel mogelijk gerespecteerd. Voor de beide bedrijfsterreinen is uitgangspunt de bestaande bedrijvigheid te consolideren en geen uitwisseling met andere functies mogelijk te maken. Daarnaast is ook uitgangspunt om geen nieuwe zelfstandige kantoren toe te staan, met uitzondering van kleinschalige kantoren met een oppervlakte van niet meer dan 250 m2 , of de bestaande oppervlakte indien de oppervlakte meer bedraagt.

Ook voor maatschappelijke functies wordt gestreefd naar het consolideren van de bestaande situatie. Het bestemmingsplan gaat uit van vrije uitwisselbaarheid van maatschappelijke functies, zoals onderwijs, sociaal-maatschappelijke functies en religieuze functies. Deze uitwisselbaarheid geldt niet voor het ziekenhuis en de nabij gelegen GGZ-vestiging. In de eerste plaats valt niet te voorzien dat het ziekenhuis en de GGZ-vestiging een andere invulling krijgen tijdens de looptijd van het bestemmingsplan en daarnaast is een dergelijke uitwisselbaarheid niet gewenst vanwege de omvang van de beoogde complexen. Bestaande bouwrechten uit het geldende bestemmingsplan worden ook hier zoveel mogelijk gerespecteerd. Maatschappelijke functies in het invloedsgebied van een risicobron kunnen alleen uitbreiden indien daar vanuit het aspect 'externe veiligheid' geen belemmeringen tegen bestaan.

Detailhandel komt alleen voor in enkele panden langs de Fok en Schans. Deze bestaande winkels worden inbestemd. Nieuwvestiging elders in het plangebied is niet mogelijk. Bestaande winkels kunnen wel worden uitgewisseld met bedrijven van categorie 1 of maatschappelijke voorzieningen in categorie 1. Volumineuze detailhandel wordt apart

geregeld. Daarbij is het uitgangspunt deze te consolideren en buiten bedrijfsterreinen geen nieuwvestiging mogelijk te maken.

Net als detailhandel komt ook horeca alleen in ondergeschikte mate voor. Het betreft een restaurant aan de Schans en een hamburgerrestaurant nabij de afslag 'Centrum' op Rijksweg 32. Het bestemmingsplan gaat uit van consolidatie en uitbreidingsmogelijkheden, maar biedt geen mogelijkheden voor nieuwvestiging van horeca elders in het plangebied. Binnen de bestaande horecavestiging wordt echter wel ruimte geboden voor diverse vormen van horeca. Nachthoreca is wel uitgesloten. Voor zover er daar fysieke en planologische ruimte voor bestaat, worden er uitbreidingsmogelijkheden geboden. Bestaande bouwrechten uit het geldende bestemmingsplan worden zoveel mogelijk gerespecteerd

In het plangebied komt één sportvoorziening voor. Deze is overeenkomstig de bestaande situatie in het bestemmingsplan opgenomen.

### **5.4 Potentiële ontwikkellocaties**

#### *Algemeen*

Hoewel het plangebied een bestaand gebied is, vallen herinrichtingen tijdens de looptijd van het bestemmingsplan niet uit te sluiten. Het bestemmingsplan beoogt hiervoor een kader te bieden door zoveel mogelijk met gemengde bestemmingen te werken. Verder is voorzien in wijzigingsbevoegdheden waarmee de bestemmingen 'Maatschappelijk' en 'Gemengd 2' kunnen worden gewijzigd in een bestemming die hoofdzakelijk alleen wonen toelaat. Een toename van het aantal woningen moet daarbij passen in het woningbouwprogramma, de maximale geluidsbelastingen vanwege het weg- of spoorwegverkeer moeten in acht worden genomen en de bestaande maatvoering is uitgangspunt.

Op twee locaties in het plangebied is een herontwikkeling tijdens de looptijd van het bestemmingsplan niet uitgesloten. Het betreft een braakliggend terrein aan de Uhlweg en het voormalige garagebedrijf aan de KR Poststraat 44-46.

#### *Terrein Uhlweg*

Ten aanzien van het terrein aan de Uhlweg gaat het bestemmingsplan uit van de bestaande bestemming 'bedrijfsdoeleinden'. Hiertoe is de bestaande regeling uit het geldende bestemmingsplan grotendeels overgenomen. Binnen deze bestemming is diverse bedrijvigheid in dezelfde milieucategorie toegestaan. Een andere invulling is weliswaar niet op voorhand uitgesloten, maar daarvoor zal dan wel een herziening van dit bestemmingsplan nodig zijn.

#### *KR Poststraat 44-46*

Op het perceel KR Poststraat 44-46 staan nog de gebouwen van een voormalig garagebedrijf. Ook hier ligt een invulling met woningen zeer voor de hand en ook hier is niet duidelijk of het tot herinvulling zal komen. Om die reden is het bestemmingsplan uitgegaan van een bestemming 'Gemengd-2' overeenkomstig de algemene uitgangspunten van het bestemmingsplan. Met het oog op een eventuele herinvulling is in het bestemmingsplan voorzien van een wijzigingsbevoegdheid om de bestemming 'Gemengd-2', te wijzigen in 'Wonen' en/of 'Wonen-Woongebouw'.

### **5.5 Doorvertaling raadsbesluit van 11 juni 2012**

Bij het doorvertalen van deregulering in dit bestemmingsplan wordt in de eerste plaats uitgegaan van de gebiedsgerichte benadering van de gemeente. In deze benadering is het grondgebied van de gemeente opgedeeld naar het niveau van de ruimtelijke kwaliteit. Deze indeling is aangegeven op een visiekaart die als bijlage bij het raadsbesluit van 11 juni 2012 behoort en zoals deze ook in hoofdstuk 3 is uiteengezet.

Hierbij is gekeken waar de ruimtelijke kwaliteit van gebieden in belangrijke mate door de bebouwing wordt bepaald. In die gebieden ligt het voor de hand de karakteristiek van die bebouwing in een bepaalde mate te beschermen en/of de ontwikkeling van een dergelijke karakteristiek te stimuleren. In grote lijnen is de insteek dat gebieden met veel kwaliteit en veel kansen, om meer sturing vragen dan gebieden met een 'basiskwaliteit' of waar weinig dynamiek heerst. In deze paragraaf wordt uiteengezet op welke wijze dit is doorvertaald in het bestemmingsplan.

*Afbeelding 22. indeling plangebied in deelgebieden (bron: Welstandsnota 2016)*

Het plangebied van 'Heerenveen-Noord' is opgedeeld in vier zones, zoals deze ook in afbeelding 22 zijn weergegeven. Voor de gebieden met een basiskwaliteit gelden de uitgangspunten zoals beschreven in het dereguleringsbesluit van 11 juni 2012. Uitgangspunt is om in deze gebieden enkel de basiskwaliteit in de regels te borgen, op de wijze zoals dat in het raadsbesluit is opgenomen. Voor de gebieden met een hogere kwaliteit geldt dat de regels in het bestemmingsplan er op gericht zijn om de bijzondere kwaliteiten te bewaren. Dit wordt in de bouwregels van dit bestemmingsplan tot uitdrukking gebracht.

# **6 JURIDISCHE OPZET VAN HET PLAN**

#### **6.1 Wettelijke hoofdlijnen**

Dit bestemmingsplan is tot stand gekomen zoals voorgeschreven in de Wet ruimtelijke ordening (Wro). Deze wet is op 1 juli 2008 in werking getreden en verving toen de oude WRO (Wet op de Ruimtelijke Ordening) uit 1965. In de Wro heeft de vernieuwing van het ruimtelijke instrumentarium en de nieuwe rolverdeling tussen Rijk, provincie en gemeente gestalte gekregen. Belangrijke basisprincipes daarbij zijn snelle en overzichtelijke procedures, een duidelijke verdeling van verantwoordelijkheden en bevoegdheden alsmede transparantie in beleid en in normstelling van de nieuwe Wro. Bestemmingsplannen moeten verder op grond van artikel 3.1, tweede lid, van de Wet ruimtelijke ordening één keer in de 10 jaar geactualiseerd worden. Bij de Tweede Kamer is overigens een wetsvoorstel aanhangig om deze actualiseringplicht af te schaffen.

Een belangrijk onderdeel van de nieuwe wet is ook de digitalisering van ruimtelijke plannen. Vanaf 1 januari 2010 is het verplicht om nieuwe ruimtelijke plannen digitaal te ontwerpen en vast te stellen. Bij het opstellen daarvan moet worden voldaan aan de normen van de Standaard Voorschriften Bestemmingsplannen 2012 (SVBP 2012) te worden vervaardigd. Deze standaarden zijn met een ministeriele regeling gekoppeld aan de Wro. Dit zorgt er voor dat alle nieuwe bestemmingsplannen dezelfde structuur en opbouw hebben. Hierdoor ontstaat er een uniform geheel waardoor bestemmingsplannen gemakkelijker kunnen worden geraadpleegd.

Van de digitale plannen wordt tevens een analoge (papieren) versie vastgesteld. Beide versies zijn formeel rechtsgeldig. Wanneer het digitale en analoge plan aanleiding geven tot een verschillende uitleg, is het digitale bestemmingsplan doorslaggevend.

#### **6.2 Wijze van bestemmen**

Dit bestemmingsplan kent aan de gronden in het plangebied een passende bestemming toe. Deze bestemming legt vast voor welke gebruiksdoelen of functies de in het plan begrepen gronden mogen worden gebruikt. Hiermee wordt beoogd een goede ruimtelijke ordening te bereiken of, anders gezegd, een goede scheiding van functies.

Niet iedere functie wordt daarbij apart benoemd. Bepalend daarvoor is de ruimtelijke relevantie, of wel de mate waarin de functie invloed heeft op zijn omgeving of daaraan eisen stelt. Het gaat bij bestemmingen altijd om concreet ruimtegebruik of om fysiek aanwezige ruimtelijke objecten.

Bij de keuze voor een bepaalde bestemming is de (gewenste) hoofdfunctie bepalend. Behalve hoofdfuncties is ook sprake van ondergeschikte functies voor, zoals parkeervoorzieningen, groenvoorzieningen en nutsvoorzieningen. Deze functies worden in de regel niet als aparte functies aangegeven, maar meegenomen als toegestaan gebruik bij hoofdfuncties. Zo mogen bijvoorbeeld gronden die voor 'Wonen' zijn bestemd (al dan niet in ondergeschikte) mate ook gebruikt worden voor parkeervoorzieningen en nutsvoorzieningen. Voor bijzondere ondergeschikte functies, die niet onder de algemene bestemmingsomschrijving vallen en niet conflicteren met de bestemming, is gekozen voor een afzonderlijke functieaanduiding op de verbeelding.

Bij het opstellen van het bestemmingsplan is rekening gehouden met het besluit van de gemeenteraad van 11 juni 2012. Dit belangrijke raadsbesluit bevat aanwijzingen voor de inhoud van bestemmingsplannen vanuit de doelstelling tot deregulering. Aan dit raadsbesluit ligt het uitgangspunt ten grondslag dat er binnen het grondgebied van de gemeente onderscheid bestaat in ruimtelijke kwaliteit. In gebieden waar sprake is van een basiskwaliteit is de regeling in het bestemmingsplan beperkt tot de in het raadsbesluit opgenomen basisbeginselen (zie paragraaf 3.2.7).

De bouwregels zijn afgestemd met de regels voor het vergunningsvrij bouwen zoals opgenomen in artikel 2 en artikel 3 van Bijlage II van het Bor. De bouwregels voor de bijbehorende bouwwerken zijn zo vormgegeven dat ze minimaal dezelfde bouwruimte bieden als wat vergunningvrij is toegelaten. Daarmee wordt voorkomen dat de bouwregels van het bestemmingsplan de bouw op een bepaalde plaats niet toelaten, terwijl op de plaats wel vergunningsvrij kan worden gebouwd.

### **6.3 Regels**

Het juridisch bindend gedeelte van het bestemmingsplan bestaat uit de regels en de bijbehorende digitale verbeelding of de analoge verbeelding (papieren plankaart) waarop de diverse bestemmingen zijn aangegeven. De verbeelding en de regels dienen in samenhang te worden bekeken. In deze paragraaf worden de regels toegelicht.

De regels zijn onderverdeeld in vier hoofdstukken:

- Hoofdstuk 1 Inleidende regels;
- Hoofdstuk 2 Bestemmingsregels;
- Hoofdstuk 3 Algemene regels;
- Hoofdstuk 4 Overgangs- en slotregels.

#### *6.3.1 Hoofdstuk 1: Inleidende regels*

#### *Begrippen (artikel 1)*

Dit artikel bevat definities van een aantal begrippen die in het bestemmingsplan worden gebruikt. Doel daarvan is het voorkomen van misverstanden of verwarring. In de SVBP 2012 komen enkele 'verplichte' omschrijvingen voor. Deze zijn in dit artikel overgenomen. Het is belangrijk er op te wijzen dat de omschrijving van de begrippen in dit artikel niet altijd overeenkomen met wat in oudere bestemmingsplannen gebruikelijk was. Bijzondere aspecten rond begripsbepalingen worden in de desbetreffende gebiedbestemmingen aangegeven.

#### *Wijze van meten (artikel 2)*

In artikel 2 is geregeld op welke manier moet worden gemeten. Ook hiermee wordt beoogd om misverstanden te voorkomen.

#### *6.3.2 Hoofdstuk 2: Bestemmingsregels*

Hoofdstuk 2 bevat de juridische vertaling van de verschillende bestemmingen in het plangebied. Voor ieder bestemmingsvlak op de verbeelding, bevat hoofdstuk 2 bouw- en/ of gebruiksregels. De bouwregels leggen vast aan welke eisen een te bouwen bouwwerk

moet voldoen. De gebruiksregels bevatten voorschriften over het gebruik van gronden en bouwwerken

#### *Bouwregels algemeen*

De bouwregels leggen ondermeer vast waar bouwwerken gebouwd mogen worden en welke maatvoering daarbij in acht moet worden genomen. Vaak wordt daarbij onderscheid gemaakt tussen gebouwen en vaak ook overkappingen enerzijds en andere bouwwerken anderzijds. Gebouwen en overkappingen moeten veelal gebouwd worden in een bouwvlak. Dat is een gedeelte van het bestemmingsvlak dat als bouwvlak is aangegeven op de plankaart. Andere bouwwerken mogen daar meestal ook buiten worden gebouwd. Kleine gebouwtjes en overkappingen zoals fietsenstallingen en bergingen mogen vaak ook buiten het bouwvlak worden gebouwd.

De bouwvlakken uit dit bestemmingsplan zijn zoveel mogelijk overgenomen uit de geldende bestemmingsplan. Bij bouwvlakken die niet volledig zijn volgebouwd, is een bebouwingspercentage opgenomen. Dit bebouwingspercentage bepaalt voor welk deel (uitgedrukt in een percentage) een bouwvlak mag worden bebouwd. Bij het bepalen van dit percentage is uitgegaan van de bestaande oppervlakte van de bebouwing in m2. Deze oppervlakte is met 25% verruimd en de uitkomst daarvan is vervolgens vertaald als percentage ten opzichte van de oppervlakte van het bouwvlak.

Ook goot- en bouwhoogten zijn zoveel mogelijk ontleend aan het geldende bestemmingsplan. Bij een aantal percelen werd een maximale goothoogte en een dakhelling van ten minste 30o voorgeschreven, terwijl de bestaande (oorspronkelijke) bebouwing plat was afgedekt. In die gevallen is de maximale goothoogte opgevat als maximale bouwhoogte en is geen minimale dakhelling voorgeschreven.

Bij een aantal bestemmingsregelingen gelden afzonderlijke bouwregels voor gebouwen met kap enerzijds en voor gebouwen met een plat dak anderzijds. In het eerste geval geldt een maximale goothoogte in combinatie met een minimale en maximale dakhelling en in het tweede geval geldt alleen een maximale bouwhoogte. Er is voor deze benadering gekozen omdat kapconstructies en platte daken niet overal uitwisselbaar zijn.

#### *Agrarisch-Cultuurgrond (artikel 3)*

De bestemming 'Agrarisch - Cultuurgrond' heeft betrekking op de gronden in de noordwestelijke hoek van het plangebied. Deze zijn ingesloten tussen de Polderdijk, Rijksweg 7 en de spoorlijn Leeuwarden-Meppel. Dit gebied bestaat hoofdzakelijk uit grasland.

Het bestemmingsplan gaat er vanuit dat tijdens de looptijd van het bestemmingsplan niet zal veranderen. De planologische regeling is daarom gericht op het vastleggen van het bestaande gebruik. De bestemmingsomschrijving is daarop afgestemd en geeft aan dat deze gronden hoofdzakelijk gebruikt mogen worden voor cultuurgrond. Deze term is nader omschreven in de begripspalingen. Artikel 1 sub 25 bepaalt dat onder cultuurgrond worden begrepen *grasland, akkerbouw- en tuinbouwgronden*. Deze gronden mogen ook worden gebruikt voor het weiden van dieren en zijn niet voorbehouden voor gebruik door agrarische bedrijven.

Vanwege het open karakter van het gebied is bebouwing alleen in beperkte mate toegestaan. Gebouwen en overkappingen zijn uitgesloten. Hierop geldt een uitzondering voor de gronden direct achter de woningen aan de Dubbele Regel. Deze gronden kunnen in zekere mate gezien worden als erf behorende bij deze woningen. Bovendien zijn hier ook al gebouwen gerealiseerd. Op de verbeelding is dat tot uitdrukking gebracht door deze gronden te voorzien van de aanduiding 'specifieke vorm van agrarisch-gebouwen'. Een bouwperceel mag niet meer dan voor de helft worden bebouwd worden en de gezamenlijke oppervlakte van gebouwen en overkappingen mag niet meer bedragen dan 100 m2 per bouwperceel.

### *Bedrijf (artikel 4)*

De bestemming 'Bedrijf' bevat de planologische regeling voor de bedrijfsterreinen in het plangebied. Het betreft de gronden tussen Uhlweg en de Weinmakker enerzijds het bedrijventerrein Het Meer, in de hoek van Het Meer en de Stadionweg, anderzijds. Zoals de naam van de bestemming al aangeeft, wordt in de beheersregeling uitgegaan van consolidatie van de bestaande situatie als bedrijventerrein.

Op deze gronden zijn vanwege de betrekkelijk korte afstand ten opzichte van woningen, niet alle bedrijven toegestaan. (zie paragraaf 4.2.1). De aard van de toegestane bedrijvigheid is nader ingevuld in een Staat van Bedrijven die als bijlage bij de regels is gevoegd. Deze Staat van Bedrijven is gebaseerd op de aanbevelingen in de brochure 'Bedrijven en Milieuzonering' van de Vereniging van Nederlandse Gemeenten. Gelet op de bestaande afstand ten opzichte van woningen en de aanbevelingen uit de brochure zijn op het bedrijventerrein tussen de Uhlweg en de Weinmakker bedrijven toegestaan in de milieucategorieën 1 en 2. Op het bedrijventerrein Het Meer zijn bedrijven in de milieucategorieën 1, 2 en 3.1 toegestaan.

Het bevoegd gezag kan bij het verlenen van een omgevingsvergunning bedrijven toestaan die niet zijn genoemd in de Staat van Bedrijven, maar die qua aard en effect op de omgeving gelijk kunnen worden gesteld met bedrijven die wel zijn genoemd in de Staat van Bedrijven. Hierdoor kan in specifieke gevallen maatwerk worden toegepast en kan flexibel worden omgegaan met de Staat van Bedrijven. Voordat deze omgevingsvergunning verleend kan worden, moet het bevoegd gezag wel beoordelen of geen onevenredige afbreuk wordt gedaan aan de milieusituatie en de woonsituatie.

Vuurwerkbedrijven, geluidzoneringsplichtige inrichtingen en risicovolle inrichten mogen hier niet worden gevestigd. Deze bedrijven kunnen ook niet worden toegestaan met de afwijkingsbevoegdheid. Voor de vestiging van deze bedrijven gelden op grond van het Besluit Externe Veiligheid Inrichtingen (Bevi) specifieke vestigingseisen. Aan deze eisen kan niet (bij voorbaat) worden voldaan. Zelfstandige kantoren zijn vanwege het gemeentelijke kantorenbeleid (zie paragaaf 3.2.4) eveneens uitgesloten. Ondersteunende kantoren ten behoeve van de gevestigde bedrijven zijn wel toegestaan.

De uitoefening van detailhandel is eveneens uitgesloten. Dit is een uitwerking van het gemeentelijk detailhandelsbeleid. Dit geldt overigens niet voor bestaande detailhandelsbedrijven in volumineuze artikelen, zoals op het bedrijventerrein 'Het Meer'. Hier zijn een autobedrijf en een winkelbedrijf in vloeren en meubelen gevestigd. Deze bedrijven zijn door middel van een aanduiding op de verbeelding aangegeven. De aard

van de detailhandel is niet bepaald. Uitwisseling met andere vormen van volumineuze detailhandel is daardoor mogelijk. Het bevoegd gezag kan bij het verlenen van een omgevingsvergunning ook op andere bedrijfspercelen volumineuze detailhandel toestaan. De vestiging daarvan mag echter geen onevenredige gevolgen hebben voor het bestaande winkelapparaat in Heerenveen. Alvorens deze omgevingsvergunning te verlenen, moet hieraan worden getoetst. Onder detailhandel in volumineuze detailhandel wordt ook detailhandel in onderdelen en accessoires begrepen, voor zover dit qua ruimtelijke uitstraling en ruimtebeslag duidelijk ondergeschikt is aan de volumineuze detailhandel. Er is een aparte regeling opgenomen voor branchevreemde detailhandel bij volumineuze detailhandelsbedrijven. Ten hoogste 10% dan wel 150m2 van de verkoopvloeroppervlakte mag worden gebruikt voor de verkoop van artikelen die geen relatie hebben met het reguliere assortiment.

Binnen deze bestemmingsregeling zijn incidenteel ook bedrijven begrepen die bij recht niet overal binnen deze bestemming zijn toegestaan. Dit is - behalve de al genoemde detailhandel in volumineuze artikelen - van toepassing op de volgende bedrijven;

- een fitnesscentrum op het bedrijventerrein Het Meer;
- een skischool op het bedrijfsterrein Het Meer;
- een muziekinstrumentenfabriek aan de Pastoriesingel;

### *Bedrijf-Nutsvoorzieningen (artikel 5)*

Deze gebiedsbestemming heeft betrekking op de nutsvoorzieningen die op verschillende plaatsen in het plangebied voorkomen. Binnen deze bestemming zijn hoofdzakelijk nutsvoorzieningen toegestaan. In de begripsbepalingen is een nadere omschrijving van het begrip opgenomen. Daarbij wordt een ruime omschrijving gehanteerd. Behalve voorzieningen voor de gas-, water- en elektriciteitsverdeling gaat het daarbij ook om zaken als rioolgemalen of voorzieningen voor de telecommunicatie. In de bouwregels wordt uitgegaan van een algemene bouwhoogte van vier meter. Alleen indien de feitelijke bouwhoogte hiervan afwijkt, is dat via de aanduiding 'maximale bouwhoogte' op de verbeelding aangegeven. De bouwhoogte van terreinafscheidingen bedraagt 2 meter. Andere bouwwerken mogen niet hoger zijn dan 5 m.

#### *Gemengd-1 (artikel 6)*

De gebiedsbestemming 'Gemengd-1' is een verzamel- of mengbestemming. Deze is van toepassing op percelen waar een uitwisseling of combinatie van functies is toegestaan. Het bestemmingsplan biedt daarmee flexibiliteit bij functieveranderingen. Er hoeft dan geen planologische procedure te worden doorlopen.

Ter plaatse van deze bestemming zijn de volgende functies toegestaan:

- bedrijven van categorie 1 genoemd in de Staat van Bedrijven (volgens de brochure 'Bedrijven en Milieuzonering');
- detailhandel *(alleen indien aanwezig);*
- detailhandel in volumineuze artikelen; *(alleen indien aanwezig);*
- maatschappelijke voorzieningen in categorie 1 van de Staat van Maatschappelijke Voorzieningen (volgens de brochure 'Bedrijven en Milieuzonering';
- horeca *(alleen indien aanwezig)*;
- (bedrijfs)woningen; *(alleen indien aanwezig);*

Het planologisch beleid van de gemeente en de omgevingsfactoren staan een algemene uitwisselbaarheid in de weg. Het is daarom noodzakelijk maatwerk toe te passen:

- Vanwege het gemeentelijke kantorenbeleid (zie paragraaf 3.2.4: gemeentelijk beleid) is de maximale oppervlakte van zelfstandige kantoren beperkt tot 250m2 of de bestaande oppervlakte indien deze meer bedraagt. Er zijn daarom alleen kleinschalige kantoorvestigingen toegestaan. (*lid 6.4, sub b*)
- Vanwege het detailhandels- en horecabeleid is nieuwvestiging van detailhandel en horeca niet mogelijk. Daarom is alleen bestaande horeca toegestaan. Hetzelfde geldt voor detailhandel. Onderlinge uitwisseling tussen horeca en detailhandel is niet mogelijk. (*lid 6.4, sub c*)
- Vanwege de bestaande planologische mogelijkheden en om de verzwaring van de milieusituatie te voorkomen, zijn binnen de bestemming 'Gemengd-1' alleen bedrijven en maatschappelijke voorzieningen in milieucategorie 1 toegestaan. In het geldende bestemmingsplan waren op deze gronden namelijk ook alleen inrichtingen van categorie 1 toegestaan. *(lid 6.1, sub a, onder 1 en 2).*

Het bevoegd gezag kan door het verlenen van een omgevingsvergunning *(lid 6.5.1)* ook bedrijven en maatschappelijke voorzieningen toestaan die niet zijn genoemd in de Staat van Bedrijven of de Staat van Maatschappelijke Voorzieningen, maar die qua aard en effect op de omgeving gelijk kunnen worden gesteld met een bedrijf of een maatschappelijke voorziening die wel in één van de beide lijsten is genoemd. Hierdoor kan in specifieke gevallen maatwerk worden toegepast en kan flexibel worden omgegaan met de Staat van Bedrijven. Voordat deze omgevingsvergunning verleend kan worden, moet het bevoegd gezag beoordelen of geen onevenredige afbreuk wordt gedaan aan de milieusituatie en de woonsituatie.

Vuurwerkbedrijven, geluidzoneringsplichtige inrichtingen en risicovolle inrichten zijn echter uitgezonderd van de afwijkingsbevoegdheid. Aan de vestiging van deze bedrijven worden specifieke vestigingseisen gesteld, waarvan bij voorbaat niet vaststaat dat daaraan kan worden voldaan. Ook kan het bevoegd gezag het verlenen van een omgevingsvergunning per bouwperceel meerdere wooneenheden toestaan. Daarbij is in ieder geval voorwaarde dat een toename van het aantal woningen past binnen het woningbouwprogramma. Ook kan langs deze weg logiesverstrekking in een wooneenheid worden toegestaan.

# *Gemengd-2 (artikel 7)*

Het doel en de strekking van de regeling bij de bestemming 'Gemengd-2' is gelijk aan die van de bestemming 'Gemengd-1'. Verschil ten opzichte van de bestemming 'Gemengd-1' is dat hier ook bedrijven en maatschappelijke voorzieningen in categorie 2 van de Staat van Bedrijven en de Staat van Maatschappelijke voorzieningen zijn toegestaan. Deze gebiedsbestemming geldt voor percelen waarop volgens het geldende bestemmingsplan al inrichtingen in categorie 2 waren toegestaan.

Binnen deze regeling zijn de volgende functies toegestaan:

- bedrijven van de categorieën 1 en 2 genoemd in de Staat van Bedrijven (volgens de brochure 'Bedrijven en Milieuzonering');
- detailhandel *(alleen indien aanwezig);*
- detailhandel in volumineuze artikelen; *(alleen indien aanwezig);*
- maatschappelijke voorzieningen van de categorieën 1 en 2 van de Staat van Maatschappelijke Voorzieningen (volgens de brochure 'Bedrijven en Milieuzonering');
- een voedselbank *(alleen indien aanwezig)*;
- horeca *(alleen indien aanwezig)*;
- bedrijfswoningen *(alleen indien aanwezig)*;

Een aantal van de maatschappelijke voorzieningen die zijn toegestaan, zijn op grond van de Wet Geluidhinder en het daarop gebaseerde Besluit Geluidhinder aangemerkt als 'geluidsgevoelig object'. Dat houdt in dat deze voorzieningen alleen zijn toegestaan indien de voorkeursgrenswaarde van het wegverkeerslawaai niet wordt overschreden of indien door het bevoegd gezag een hogere grenswaarde is vastgesteld. Voor zover deze bestemming ligt langs wegen met een geluidszone (*dat zijn alle wegen waarop geen snelheidsregime van 30 km/h van kracht is*) en niet op voorhand kan worden bepaald dat

- *de voorkeursgrenswaarde niet wordt overschreden,*
- *waarvoor geen hogere grenswaarde is vastgesteld, en/of*
- *het geen bestaande (legale) situatie betreft,*

is de vestiging van dergelijke geluidsgevoelige objecten uitgesloten. (*lid 7.1, sub a, onder 2)*. De vestiging van dergelijke functie kan alsnog worden toegestaan, indien aangetoond kan worden dat de voorkeursgrenswaarde niet wordt overschreden of een hogere grenswaarde wordt vastgesteld. *(lid 7.5.1, sub c. juncto lid 7.5.2, sub c*). Voor het vaststellen van een hogere grenswaarde geldt de procedure die in de Wet Geluidhinder en het Besluit Geluidhinder is beschreven.

Onder detailhandel in volumineuze detailhandel wordt ook detailhandel in onderdelen en accessoires begrepen, mits deze qua ruimtelijke uitstraling en ruimtebeslag ondergeschikt zijn. Er is een aparte regeling opgenomen voor branchevreemde detailhandel bij volumineuze detailhandelsbedrijven. Ten hoogste 10% dan wel 150m2 van de verkoopvloeroppervlakte mag worden gebruikt voor de verkoop van artikelen die geen relatie hebben met het reguliere assortiment*. (lid 7.4, sub c)*

Burgemeester en wethouders zijn bevoegd om de bestemming 'Gemengd-2' ter hoogte van het perceel KR Poststraat 44 en 46 te wijzigen in 'Wonen-2' dan wel in 'Wonen-Woongebouw'. Deze wijzigingsbevoegdheid kan gebruikt worden om een herontwikkeling van het perceel voor woningbouw planologisch mogelijk te maken. Daarbij is zowel een herontwikkeling mogelijk met grondgebonden woningen als met appartementen. Voor grondgebonden woningen geldt een maximale goothoogte van 7 meter, voor appartementen geldt een bouwhoogte van 10 meter. Omdat de locatie in de geluidszone van de KR Poststraat ligt, gelden er ook eisen ten aanzien van de geluidsbelasting vanwege het wegverkeer. Verder moet een toename van het aantal woningen passen in het woningbouwprogramma. (*lid 7.6*)

### *Groen (artikel 8)*

De bestemming 'Groen' bevat de beheersregeling voor de 'groene' delen van de openbare ruimte. In de eerste plaats wordt hiermee de hoofdgroenstructuur van een passende bestemming voorzien. In de tweede plaats heeft deze bestemming betrekking op zaken zoals plantsoentjes, speelterreintjes, trapveldjes en vergelijkbare onderdelen

van de openbare ruimte. Ook de groene zones langs de randen van de wijk vallen onder deze bestemming, voor zover deze gronden niet onder de verkeersbestemming vallen. In derde plaats vallen waterpartijen die geen betekenis hebben voor de waterhuishouding of de ruimtelijke kwaliteit onder deze bestemming.

Doel van de bestemming is het beschermen van groene, onbebouwde functie van deze gronden. Daarom is bebouwing uitgesloten. Wel biedt deze bestemming ruimte om het groene deel van de openbare ruimte (her) in te richten: binnen de regeling zijn onder andere beplanting en bebossing, groenvoorzieningen (gras, struiken, perken e.d.) speelplaatsen, voet- en fietspaden toegestaan.

Om het groene karakter van deze gebieden zoveel mogelijk te behouden, zijn gebouwen en overkappingen uitgesloten en mogen erf- en terreinafscheidingen niet hoger zijn dan 1 meter. Om het plaatsen van speeltoestellen niet onmogelijk te maken, is de bouwhoogte van andere bouwwerken bepaald op maximaal 5 meter.

### *Historische Windmolen (artikel 9)*

Opvallend element in het plangebied is de stellingmolen 'Welgelegen', Tjepkemastraat 21. Het betreft hier een achtkante bovenkruier uit 1849. De molen is aangewezen als Rijksmonument. Artikel 9 van de planregels is er op gericht op dit monument in het bestemmingsplan vast te leggen en kent deze gronden de bestemming 'Historische Windmolen' toe. Deze bestemming valt in de hoofdgroep 'overig' van de SVBP 2012.

De bouwregels en de daaraan gekoppelde eisen rond maatvoering zijn overgenomen uit het geldende bestemmingsplan. De doeleindenomschrijving is er op gericht op de gebruiksmogelijkheden van de molen zo ruim mogelijk te houden. . Binnen de regels van deze bestemming mag de molen gebruikt worden voor een aantal uiteenlopende functies *(lid 9.1).* Op deze wijze wordt bijdragen aan de instandhouding van de molen.

#### *Horeca (artikel 10)*

In het plangebied 'Heerenveen-Noord' komt verspreid horeca voor. Deels zijn deze begrepen in de bestemmingen 'Gemengd-1' of 'Gemengd-2'. Hier is uitwisseling met andere functies mogelijk. De bestemming 'Horeca' ziet op de functie horeca waarbij niet is voorzien in uitwisseling met andere functies. Gronden met deze bestemming zijn dan ook hoofdzakelijk bestemd voor horeca. Deze bestemming geldt voor het restaurant langs de Schans en het hamburgerrestaurant bij Rijksweg 32.

Op deze gronden zijn niet alle vormen van horeca toegestaan. De toegestane vormen van horeca zijn aangegeven door middel van een indeling in categorieën. Hierbij staat categorie 1 voor horecabedrijven die voornamelijk overdag open zijn en categorie 4 voor discotheken en bars. Horeca in categorie 5 betreft hotels. Ter plekke van de gronden met de bestemming 'horeca' zijn horecabedrijven toegestaan in de categorieën 1 en 2.

### *Kantoor (artikel 11)*

De bestemming 'kantoor' bevat de planologische regeling voor de kantoren aan weerszijden van de (verlengde) KR Poststraat. Gronden met deze bestemming zijn voornamelijk bestemd voor zelfstandige kantoren. Er is binnen deze bestemming niet voorzien in een uitwisseling van functies. De maatvoering is afgestemd op de bestaande situatie. Er is voorzien in de mogelijkheid om kleine gebouwen of overkappingen, zoals bergingen en fietsenstallingen, buiten het bouwvlak te bouwen, mits de oppervlakte per bestemmingsvlak niet meer bedraagt dan 50m2 en de bouwhoogte niet meer dan 4 meter bedraagt. Daarmee wordt voorkomen dat voor kleinere bouwwerken een planologische procedure moet worden doorlopen.

### *Maatschappelijk (artikel 12)*

De bestemming 'Maatschappelijk' bevat de planologische regeling voor de maatschappelijke voorzieningen in het plangebied. Gronden met deze bestemming zijn voornamelijk bestemd voor maatschappelijke voorzieningen, waarbij dit begrip in de definitiebepalingen nader is omschreven als 'educatieve, sociale, medische, culturele, levensbeschouwelijke voorzieningen en voorzieningen ten behoeve van openbare dienstverlening alsmede soortgelijke voorzieningen, of een combinatie daarvan, alsook ondergeschikte detailhandel en ondergeschikte horeca ten dienste van deze voorzieningen. Deze bestemming gaat, in lijn met het bestaande bestemmingsplan en het raadsbesluit van 11 juni 2012, dus uit van een vrije uitwisselbaarheid van maatschappelijke functies. Hiermee kan snel worden ingespeeld op het vrijkomen van gebouwen met een maatschappelijke functie. Ook is daarmee een combinatie van functies in dergelijke gebouwen mogelijk. Bedrijfswoningen zijn alleen toegestaan indien deze in het geldende bestemmingsplan al waren toegestaan.

Bij maatschappelijke voorzieningen is ook ondergeschikte horeca en/of ondergeschikte detailhandel toegestaan. Er is bewust geen afbakening in oppervlaktematen opgenomen. De mate waarin sprake is van 'ondergeschiktheid' hangt namelijk in sterke mate af van de omstandigheden. Daarbij zijn in ieder geval de volgende aspecten van belang:

- de bruto vloeroppervlakte in verhouding tot het geheel;
- de uitstraling van de detailhandel of horeca ten opzichte van de maatschappelijke functie;
- het tijdsaspect: gedurende welk deel van de dag of week is er sprake van horeca of detailhandel;
- de relatie met de maatschappelijke functie.

De vestiging of uitbreiding van geluidsgevoelige objecten binnen de geluidszones van wegen en spoorlijnen is uitgesloten. Wel kan de vestiging van dergelijke objecten door het verlenen van een omgevingsvergunning (afwijkingsbevoegdheid) worden toegestaan. In het kader van een aanvraag voor een omgevingsvergunning moet worden getoetst aan de voorkeursgrenswaarden of er kan door het bevoegd gezag een hogere grenswaarde worden vastgesteld. Deze afwijking is niet nodig indien de vestiging van dergelijke functie reeds op grond van het geldende bestemmingsplan was toegestaan. Bestaande situaties zijn hiervan dus uitgezonderd.

Een deel van de bebouwing binnen deze bestemming is voorzien van (al dan niet afgeknotte) schildkappen of mansardekappen. In die gevallen zijn de minimale en de maximale dakhelling van 30 respectievelijk 60 graden niet van toepassing. De bij deze kapvormen voorkomende dakhellingen onderschrijden respectievelijk overschrijden deze maten. Voor deze kappen gelden dan de maten die zijn genoemd in artikel 1.

Voor (kerk)torens is een aparte regeling opgenomen, omdat deze hoger zijn dan de maximale bouwhoogte. Om die reden zijn deze torens via een aparte aanduiding op de verbeelding opgenomen.

#### *Hergebruik voor andere functies*

Het bestemmingsplan houdt rekening met de situatie waarin de functie van het gebouw wordt beëindigd. Voor het geval binnen de bestaande bestemming geen nieuwe functie kan worden gevonden, kan de bestemming door toepassing van een wijzigingsbevoegdheid worden gewijzigd in 'Wonen', 'Wonen-Karakteristieke Bebouwing', 'Wonen-Lintbebouwing' of 'Wonen-Woongebouw'. Ook kan de ligging en oppervlakte van

- het bouwvlak worden aangepast. Bij een dergelijke bestemmingswijziging gelden de volgende voorwaarden:
- een toename van het aantal woningen moet passen in het woningbouwprogramma;
- de geluidsbelasting moet voldoen aan de normen van de Wet Geluidhinder;
- de bebouwingscontour blijft ongewijzigd;
- geen onevenredige afbreuk aan de milieusituatie, het straat- en bebouwingsbeeld e.d;

#### *Maatschappelijk - Medische Voorzieningen (artikel 13)*

De bestemmingsregeling voor 'Maatschappelijk-Medische voorzieningen' heeft betrekking op ziekenhuis 'Tjongerschans'. Vanwege de omvang is niet voorzien in uitwisseling met andere maatschappelijke functies. Gronden met deze bestemming zijn dan ook alleen bestemd voor gebouwen en overkappingen ten behoeve van medische voorzieningen. Onder het begrip 'medische voorzieningen' moeten ingevolge de definitiebepalingen ook horeca en detailhandel worden gerekend, mits deze ondergeschikt zijn ten opzichte van de medische functie. Kortheidshalve wordt hier verwezen naar de toelichting op de bestemming 'Maatschappelijk'.

Op het terrein van het ziekenhuis is een gasdrukregel- en verdeelstation aanwezig, Binnen een contour van zes meter rondom dit station zijn daarom (beperkt) kwetsbare objecten uitgesloten.

De bouwvlakken en de bouwhoogte zijn afgestemd op de bestaande situatie. Daarbij is ruimte geboden voor een uitbreiding van de bestaande oppervlakte aan bebouwing met ongeveer 25% van de huidige oppervlakte aan bebouwing. Dit is in het bebouwingspercentage verdisconteerd.

#### *Maatschappelijk - Psychiatrisch Ziekenhuis (artikel 14)*

De gebiedsbestemming 'Maatschappelijk - Psychiatrisch Ziekenhuis' heeft betrekking op de GGZ-vestiging aan de Kastanjelaan. Vanwege de omvang zijn er geen mogelijkheden voor uitwisselbaarheid met andere maatschappelijke functies . Gronden met deze bestemming zijn daarom ook alleen bestemd voor gebouwen en overkappingen ten behoeve van een psychiatrisch ziekenhuis. In de begripsbepaling is van dat begrip een nadere omschrijving opgenomen.

Het bestemmingsplan gaat uit van consolidatie en biedt geen ruimte voor een verdere uitbreiding van deze functie. Wel kunnen burgemeester en wethouders bij het verlenen van een omgevingsvergunning toestaan dat gebouwen in beperkte mate tot buiten het

bouwvlak worden uitgebreid. Daarmee wordt de mogelijkheid geboden om kleinere noodzakelijke aanpassingen te kunnen doorvoeren.

### *Sport (artikel 15)*

Het bestaande sportterrein is onder deze bestemming in het bestemmingsplan opgenomen. De bestemmingsregeling is daarbij ontleend aan de bestaande situatie. Horeca is ter plekke niet toegestaan, met uitzondering van 'ondergeschikte horeca'. Voor de uitleg van de term 'ondergeschikte horeca' wordt verwezen naar de toelichting op 'maatschappelijk'.

# *Verkeer (artikel 16), Verkeer-Railverkeer (artikel 17) en Verkeer-Verblijf (artikel 18)*

De bestemmingsregelingen voor 'Verkeer', 'Verkeer-Railverkeer' en 'Verkeer-Verblijf' hebben betrekking op de verkeersstructuur in het plangebied. Hierbij is de bestemming 'Verkeer' bedoeld voor de hoofdwegenstructuur. Het accent ligt op de verkeersafwikkeling. De bestemming 'Verkeer-Railverkeer' heeft betrekking op de spoorlijn Leeuwarden-Meppel die onderdeel uitmaakt van het plangebied. Hier ligt het accent op de spoorlijn. De bestemming 'Verkeer-Verblijf' is tenslotte gericht op het resterende openbaar gebied en het verblijfsgebied.

Het LPG-tankstation aan de Schans is via een specifieke aanduiding geregeld. Op andere plaatsen zijn geen verkooppunten toegestaan. Bij dit tankstation wordt ook LPG verkocht en dat maakt dat het tankstation valt onder de werking van het Besluit externe veiligheid inrichtingen (Bevi). Dit heeft als consequentie dat moet worden voldaan aan de wettelijke eisen voor het Plaatsgebonden Risico en het Groepsrisico. In hoofdstuk 4 van de toelichting wordt hierop ingegaan.

### *Water (artikel 19)*

De bestemming 'Water' geldt voor gronden die vanuit waterhuishoudkundig of stedenbouwkundig oogpunt de functie water moeten behouden. Dat kan zijn omdat het water bijdraagt aan de ruimtelijke kwaliteit van het gebied of bijvoorbeeld voor het afvoeren of bergen van regenwater. Uitwisseling met andere functies, zoals bijvoorbeeld 'groen' is hier niet wenselijk.

Onderdeel van de bestemming 'Water' zijn ook de ligplaatsen voor woonboten langs de Polderdijk en de ligplaatsen voor schepen van de bruine vloot langs de Herenwal. Voor oeverbebouwing is de specifieke bestemming 'Wonen – Woonschepen Oeverzone' opgenomen. Met de verschillende regelingen is aangesloten bij de conclusies die zijn getrokken naar aanleiding van een verdiepingsslag op welke wijze woonschepen zo optimaal mogelijk kunnen worden gereguleerd. Daarbij ligt het accent op het bestemmingsplan.

Woonboten en schepen van de bruine vloot worden in dit bestemmingsplan verschillend geregeld. Gelet op een recente uitspraak van de Raad van State moeten woonboten als 'bouwwerk' worden gezien. Voor woonboten zijn daarom bouwregels opgenomen.

Niet alle schepen zijn daarmee als bouwwerk aan te merken. Langs de Herenwal is aanleggelegenheid voor een aantal schepen van de bruine vloot. Dit zijn schepen die nog (grotendeels) in originele staat verkeren en zelfstandig kunnen varen. Toch liggen deze schepen een deel van het jaar afgemeerd en worden ze als woning gebruikt. Deze schepen in het bestemmingsplan niet als bouwwerk gezien, voor zover daar geen ingrijpende uitwendige voorzieningen aan zijn getroffen, deze schepen nog kunnen varen en dat incidenteel ook doen. Daarmee wordt aangesloten bij de opvattingen van de formele wetgever. Voor zover een afgemeerd schip van de bruine vloot niet meer aan deze criteria voldoet, moet het worden aangemerkt als bouwwerk en is dus alsnog een omgevingsvergunning vereist.

# *Wonen-1 (artikel 20), Wonen-2 (artikel 21), Wonen-3 (artikel 22) Wonen-Lintbebouwing (artikel 23) en Wonen-Woongebouw (artikel 24)*

### *Algemeen*

De vijf hierboven genoemde bestemmingen bieden de planologische regeling voor de woonfunctie in het plangebied. De keuze om daarvoor vijf bestemmingen in het plan op te nemen, hangt samen met de keuzes die in de Welstandsnota 2016 zijn gemaakt enerzijds èn het verschil in maatvoeringen van bestaande woningen anderzijds.

Volgens de Welstandsnota 2016 valt het plangebied uit één in drie 'kwaliteitszones', te weten:

- *de lintbebouwing langs Schans, Fok en Het Meer;*
- *de bebouwing in het gebied tussen Fok, KR Poststraat en Zonnebloemstraat;*
- *het resterende deel van het plangebied*

Voor elk van deze drie kwaliteiten zijn één of meerdere bestemmingen in het plan opgenomen, te weten:

- *'Wonen-Lintbebouwing' voor de lintbebouwing langs Schans, Fok en Het Meer,*
- *'Wonen-1' en 'Wonen-2' voor de bebouwing in het gebied tussen Fok, KR Poststraat en Zonnebloemstraat , '*
- *Wonen-3' voor het resterende deel van het plangebied,*
- *'Wonen-Woongebouw' voor de gestapelde woningen.*

De verschillen tussen deze bestemmingen komen hoofdzakelijk tot uiting in de bouwregels. Eerst wordt enkele algemene opmerkingen gemaakt die op alle vijf bestemmingen van toepassing zijn, vervolgens wordt ingegaan op de specifieke regeling per bestemming.

### *begrenzing bouwvlakken*

Voor 'Wonen-1', 'Wonen-2' en 'Wonen-3' is bij het toekennen van bouwvlakken dezelfde benadering gevolgd. De voorzijde van de bouwvlakken is op de voorgevelrooilijn gelegd en de achtergrens op de achterwaartse perceelsgrens. Twee of meer bouwvlakken die met de achtergrenzen op elkaar aansluiten, zijn tot één bouwvlak samengevoegd. Aan de zijkant is het bouwvlak begrensd op 3 meter van de zijdelingse perceelsgrens die aan het openbaar gebied grenst.

Voor 'Wonen-Lintbebouwing' is per woning is een individueel bouwvlak toegekend, tenzij de afstand tussen twee woningen minder bedraagt dan acht meter, in dat geval zijn meerdere woningen in één bouwvlak samengevoegd. Het bouwvlak is in principe aan weerszijden van de woningen drie meter breder dan de bestaande woning en wordt in principe beëindigd op 3 meter van de zijdelingse perceelsgrens. Het bouwvlak is maximaal 15 meter diep.

Voor 'Wonen-Woongebouw' zijn bij het bepalen van het bouwvlak in hoofdzaak de contouren van het woongebouw gevolgd.

### *Bijbehorende bouwwerken*

Met inachtneming van het raadsbesluit van 11 juni 2012 gelden voor de bijbehorende bouwwerken in het bestemmingsplan de volgende regels:

- *een maximale oppervlakte van 50m2 (voor vrijstaande en twee-onder-één-kapwoningen en hoekwoningen: 100m2 );*
- *een maximale goothoogte van 3,5 m;*
- *een maximale dakhelling van 60o ; er geldt geen minimale dakhelling en dat houdt in bijbehorende bouwwerken van een plat dak mogen worden voorzien;*
- *ten minste 1 meter achter de voorgevel;*
- *binnen de bestemming 'Wonen-3' geldt een afstand van tenminste 1 meter van de zijdelingse perceelsgrens die naar het openbaar toegankelijk gebied is gekeerd.*
- *binnen de bestemmingen 'Wonen-1', 'Wonen-2' en 'Wonen-Lintbebouwing' mogen de bijbehorende bouwwerken niet in de zijtuin worden gebouwd (één meter achter de voorgevel en achter of in lijn met de naar het openbaar gebied gekeerde zijgevel); in de hoektuinen mag geen bijbehorende bebouwing worden gebouwd.*

#### *Erf- en terreinafscheidingen*

Voor erf- en terreinafscheidingen geldt het principe dat de maximale hoogte ten hoogste 1 meter bedraagt voor zover gebouwd voor de voorgevel of het verlengde daarvan. Achter de voorgevel of het verlengde daarvan mag de maximale hoogte niet meer bedragen dan 2 meter. Voor erf- en terreinafscheidingen die gebouwd worden achter de voorgevel of het verlengde daarvan en daarbij hoger zijn dan 1 meter gelden (aanvullende) welstandscriteria. Deze zijn opgenomen in de (nieuwe) Welstandsnota.

Op grond van deze criteria zijn erfafscheidingen binnen de bestemmingen 'Wonen-1' en 'Wonen-2', hoger dan 1 meter alleen toegestaan voor zover gebouwd achter de naar het openbaar gebied gekeerde (zij)gevels ven het hoofdgebouwd of indien deze 'transparant' worden uitgevoerd. Kortweg komen deze criteria er op neer dat ten minste 75% van de lengte moet bestaat uit enigszins doorzichtig of transparant materiaal, zoals gaaswerk of daarmee gelijk te stellen materiaal en waarbij de niet doorzichtige delen niet breder mogen zijn dan 0,3 m per onderdeel, zoals aangegeven in onderstaande afbeelding.

*Afbeelding 23. Voorbeelden transparante schuttingen* 

### *Relatie met vergunningvrij bouwen (Bijlage II BOR)*

In bijlage II van het Besluit Omgevingsrecht wordt onderscheid gemaakt tussen een categorie bouwwerken die onder alle omstandigheden vergunningsvrij zijn (art. 2) en een categorie die vergunningsvrij is indien het bouwen in overeenstemming is met het bestemmingsplan (art 3). De inhoudelijke regeling in dit bestemmingsplan is afgestemd op de regels van het vergunningvrij bouwen. De bouwregels voor de bijbehorende bouwwerken zijn namelijk zo vormgegeven dat ze ruimer zijn dan vergunningvrij is toegelaten. Daarmee wordt voorkomen dat de bouwregels van het bestemmingsplan de bouw op een bepaalde plaats niet toelaten, terwijl op de plaats wel vergunningsvrij kan worden gebouwd.

De grenzen van de toepassing van artikel 3 zijn wel ruimer dan de bouwregels voor bijbehorende bouwwerken. Dat leidt echter niet tot een problematische situatie, omdat de categorie van artikel 3 alleen vergunningvrij is, indien de bouwwerken passen binnen de bouwregels van het bestemmingsplan. Dat heeft als consequentie dat voor het bouwen van bijbehorende bouwwerken die passen binnen de bouwregels meestal geen omgevingsvergunning nodig zal zijn. Voor bebouwing in zijtuinen is echter altijd een omgevingsvergunning nodig.

#### *Bedrijfsmatige activiteiten aan huis*

Binnen de woonbestemmingen is in beperkte ook mate ruimte voor een aan-huisgebonden beroep of een kleinschalige bedrijfsmatige activiteit. Deze zijn bij recht toegestaan voor zover de gezamenlijke vloeroppervlakte niet meer bedraagt dan 30% van de begane grond (bijbehorende bouwwerken daarmee gesteld) met een maximum van 50m2 . Daarbij gelden geen beperkingen wat voor betreft de plaats waar deze activiteiten worden uitgeoefend.

Daarnaast voorziet het bestemmingsplan in de mogelijkheid van logiesverstrekking. Hiervoor is een afzonderlijke omgevingsvergunning nodig van het college. De maximale gezamenlijke oppervlakte hiervoor bedraagt eveneens 30% van de oppervlakte van hoofdgebouw en bijbehorende bouwwerken, met een maximum van 50m2 .

De mogelijkheden voor beroepsuitoefening-aan-huis en logiesverstrekking worden niet geboden binnen de bestemming "Wonen-Woongebouw". Daar is voor gekozen omdat de uitoefening van deze functies binnen een woongebouw tot een verstoring van het woonen leefmilieu kan leiden.

In dit bestemmingsplan zijn geen mogelijkheden voor mantelzorg opgenomen. Sinds 1 november 2014 gelden er landelijke regels voor het toestaan van mantelzorg en is er geen aanleiding meer om dit onderwerp in de bestemmingsplannen te regelen.

### *Wonen-1 (artikel 20)*

De bestemming 'Wonen-1' heeft betrekking op de woonhuizen in het gebied tussen Fok, KR Poststraat en Asterstraat. Dit gebied kenmerkt zich als een planmatige uitbreiding volgens vooroorlogse stedenbouwkundige uitgangspunten: een regelmatig stratenpatroon met lange zichtlijnen en geknikte woonstraten. Herkenbaar is de vrijstaande woonbebouwing op relatief ruime kavels. Het uitgangspunt voor deze woonwijken is dat de herkenbaarheid van de cultuurhistorisch waardevolle stedenbouwkundige structuur en architectuur behouden blijft. De karakteristiek van en samenhang tussen de bebouwing van de verschillende deelgebieden is hiervoor van wezenlijk belang.

In de bouwregels is daar op de volgende wijze rekening meegehouden:

- er geldt een minimale afstand van 1 meter ten opzichte van de zijdelingse perceelsgrens; dit vanwege de veel voorkomende vrijstaande gebouwen *(lid 20.2.1, sub i)*;
- er geldt standaard een dakhelling van minimaal 30 en maximaal 60 graden, maar deze gelden niet voor (afgeknotte) schildkappen en mansardekappen; voor bestaande platte daken geldt de bestaande situatie als uitgangspunt; *(lid 20.2.1 sub f en sub g);*
- bijbehorende bouwwerken moeten één meter achter de voorgevel worden gebouwd en in lijn (of achter) de naar het openbaar toegankelijk gebied gekeerde zijgevel. *(lid 20.2.2, sub a);*
- de mogelijkheid om bij omgevingsvergunning af te wijken van de goothoogte en de dakhelling(en), daarmee kan bij vervangende nieuwbouw of bij verbouw anders worden gebouwd dan de bestaande situatie dat wellicht beter past in het straat- en bebouwingsbeeld *(lid 20.4.1, sub a juncto lid 20.4.2, sub a);* alvorens deze omgevingsvergunning te verlenen zal dus getoetst moeten worden aan het straat- en bebouwingsbeeld.

### *Wonen-2 (artikel 21)*

De gebiedsbestemming 'Wonen-2' heeft betrekking op het gebied tussen Fok, KR Poststraat en Zonnebloemstraat dat buiten de bestemming 'Wonen-1' valt. Voor dit gebied is een aparte bestemming in het plan opgenomen omdat de bebouwing in dit deel van het plangebied een andere uitstraling heeft dan de bebouwing in het oudere deel van de wijk. Zoals ook in de Welstandsnota 2016 is aangegeven, vormen de in principe onbebouwde zijtuinen een bijzonder element.

In de bouwregels is op de volgende wijze rekening gehouden met de kwaliteit van dit plandeel:

- bijbehorende bouwwerken moeten één meter achter de voorgevel worden gebouwd en in lijn (of achter) de naar het openbaar toegankelijk gebied gekeerde zijgevel *(lid 21.2.2, sub a);*
Voor het overige gelden hier de algemene bouwregels zoals die ook elders in de gemeente gelden voor gebieden die in het Welstandsnota 2016 als 'gebied met een basiskwaliteit' zijn aangeduid.:

- al naar gelang de bestaande situatie een goothoogte van 4 of 6 meter *(lid 21.2.1, sub f)*;
- een dakhelling van minimaal 30 en 60 graden, voor enkele bouwvlakken met een lagere dakhelling een specifieke regeling is opgenomen waarbij deze minimaal 15 en maximaal 60 graden mag bedragen *(lid 21.2, sub g)*;
- de diepte van een hoofdgebouw bedraagt ten hoogste 12 m *(lid 21.2.1, sub e)*.

### *Wonen-3 (artikel 22)*

De gebiedsbestemming 'Wonen-3' heeft betrekking op de gebieden waarin sprake is van een basiskwaliteit. Het gaat hier om de gebieden die in de Welstandsnota 2016 zijn aangeduid als 'witte' gebieden. De bouwregels beogen om de geconstateerde basiskwaliteit te bewaren:

- de maximale goothoogte bedraagt 4 of 6 m;
- de dakhelling bedraagt minimaal 30o en maximaal 60o ;
- de horizontale diepte bedraagt maximaal 12 meter.

Incidenteel kunnen afwijkingen van deze maten voorkomen. Daarom is als aanvulling op in de bouwregels opgenomen dat indien de bestaande maatvoering afwijkt, van de bestaande maatvoering kan worden uitgegaan. Onder bestaand wordt hier verstaan: het gebruik dat op bebouwing die op het tijdstip van inwerkingtreding van het bestemmingsplan aanwezig of in uitvoering is, dan wel kan worden gebouwd krachtens een omgevingsvergunning; dit geldt niet sprake is van strijd met het voorheen geldende bestemmingsplan.

#### *Wonen-Lintbebouwing (artikel 23)*

De bestemming 'Wonen-Lintbebouwing is zoals aangeven bedoeld als regeling voor de woonhuizen in de oude bebouwingslinten. Deze bebouwingslinten hebben enkele specifieke kenmerken: een (half-)open bebouwingsbeeld en grotendeels één of twee bouwlagen met kap, variatie in kapvormen en relatief smalle en diepe woningen. In de bouwregels is op de volgende wijze hiermee rekening gehouden:

- er geldt een minimale afstand van 3 meter ten opzichte van de zijdelingse perceelsgrens *(lid 23.2.1, sub j)*;
- afhankelijk van de bestaande situatie een goothoogte van 4 of 6 meter *(lid 23.2.1 sub d)*; voor de Fok en Schans geldt een goothoogte van 6 meter en voor de Leeuwarderstraatweg en Het Meer geldt een goothoogte van 4 meter;
- er geldt een maximale gevelbreedte van 12 meter vanwege de beoogde samenhang in de bebouwing *(lid 23.2.1, sub i)*;
- er geldt standaard een dakhelling van minimaal 30 en maximaal 60 graden, maar deze gelden niet voor (afgeknotte) schildkappen en mansardekappen; voor bestaande platte daken geldt de bestaande situatie als uitgangspunt; *(lid 23.2.1 sub f, sub g en sub h)*
- bijbehorende bouwwerken moeten één meter achter de voorgevel worden gebouwd en in lijn (of achter) de naar het openbaar toegankelijk gebied gekeerde zijgevel. *(lid 23.2.2, sub a)*

### *Wonen-Woongebouw (artikel 24)*

De bestemming 'Wonen-Woongebouw' bevat een beheersregeling voor de appartementengebouwen in het plangebied. In de regeling wordt onderscheid gemaakt tussen woongebouwen met een afgeplat dak enerzijds en woongebouwen die qua bouwvorm aansluiten bij grondgebonden eensgezinswoningen. Voor de eerste categorie woongebouwen is in de bouwregels alleen de bouwhoogte vastgelegd, voor de tweede categorie zijn de goothoogte en de dakhelling in de bouwregels opgenomen.

Behalve voor woongebouwen zelf, mogen gronden met deze bestemming ook worden benut voor het parkeervoorzieningen. Het gebruik van wooneenheden voor beroepsuitoefening-aan-huis of een kleinschalige bedrijfsmatige activiteit is, zoals ook in andere plannen van de gemeente het geval is, niet toegestaan.

### *Wonen-Woonschepen Oeverzone (artikel 25)*

De gebiedbestemming 'Wonen-Woonschepen Oeverzone' is in het bestemmingsplan opgenomen om de bijbehorende bouwwerken bij de woonschepen langs de Polderdijk planologisch-juridisch te regelen. Hierin wordt geregeld dat er per woonschip maximaal 50m2 aan bebouwing op de oever aanwezig mag zijn. De bouwhoogte bedraagt ten hoogste 5 meter. Deze gebouwtjes mogen niet als wooneenheid worden gebruikt.

#### *Wonen-Woonzorgcentrum (artikel 26)*

De bestemming 'Wonen-Woonzorgcentrum' bevat de planologische beheersregeling voor de zorgvoorziening 'Marienbosch' op de hoek van de KR Poststraat en de Fok. Dit betreft een bijzondere vorm van wonen met enkele daarbij behorende voorzieningen. Binnen de bestemmingsomschrijving zijn behalve de zorginstelling zelf ook zorgwoningen, maatschappelijke voorzieningen, 'reguliere' woningen en bijzondere woonvormen toegestaan. Een gedeelte van de begane grond is ingevuld met commerciële ruimten. Daarom is binnen de bestemmingsomschrijving ook dienstverlening toegestaan, maar alleen ter plaatse van deze commerciële ruimten. De plek van deze ruimten is met een aanduiding op de verbeelding aangegeven.

### *Leiding-Gas (artikel 27)*

De gebiedsbestemming 'Leiding-Gas' behartigt de bescherming van het leidingbelang. Binnen een strook van 5 meter aan weerszijden van de leiding mogen geen werkzaamheden worden uitgevoerd die de veiligheid van de leiding kunnen schaden. Dat geldt zowel voor bouwen als voor het uitvoeren van andere werkzaamheden. Voordat er een omgevingsvergunning voor bouwen of het voor uitvoeren van bepaalde

werkzaamheden kan worden uitgevoerd, moet advies worden ingewonnen van de leidingbeheerder.

#### *Waarde-Archeologie (artikel 28)*

Eén van de omgevingsfactoren waar in het bestemmingsplan rekening mee moet worden gehouden, betreft de archeologische waarden van de bodem. In paragraaf 4.2 is ingegaan op de aanwezigheid van archeologische waarden en daaruit kwam naar voren dat in enkele delen van het plangebied bij een bodemingreep van meer dan 50m2 het uitvoeren van een archeologisch onderzoek aanbevolen wordt. Een en ander is gebaseerd op de Friese Archeologische Monumentenkaart Extra (FAMKE). De aanvullende bestemming "Waarde-archeologie" bevat de juridische vertaling van deze aanbeveling.

In de nabije toekomst zal de FAMKE worden aangevuld met de grenzen van de historische stads- en dorpskernen. Hiervoor geldt een zeer hoge trefkans op archeologische vondsten. In afdeling 4 zijn de grenzen voor de historische kern van Heerenveen opgenomen. In de beheersverordening is hierop vooruitlopend al een planologische bescherming van de historische kern van Heerenveen opgenomen.

In het bestemmingsplan worden de te verwachten archeologische waarden in de bodem beschermd door specifieke bouw- en gebruiksregels op te nemen Deze bepalen dat bij het bouwen van een bouwwerken of het verrichten van bodemwerkzaamheden die een bepaalde oppervlakte en/of een bepaalde diepte overschrijden, eerst onderzoek moet worden gedaan naar deze archeologische waarden.

De regeling houdt in dat bij bouwwerken of bodemingrepen van meer dan 50m2 en dieper dan 30 cm, voor dat er een vergunning kan worden verleend, eerst archeologisch onderzoek moet worden uitgevoerd. Aan de hand van de resulaten van dat onderzoek wordt de vergunning verleend al dan niet in combinatie met aanvullende voorwaarden. Deze voorwaarden zijn daarbij gericht op het veiligstellen van de archeologische waarden.

#### **Hoofdstuk 3: Algemene regels**

Hoofdstuk 3 bevat algemene regels. Deze regels gelden voor het hele plangebied.

#### *Anti-dubbeltelbepaling (artikel 29)*

Deze regeling, waarvan de tekst overeenkomstig de landelijk vastgestelde standaard is bepaald, is bedoeld om aan te geven dat een eenmaal verleende afwijking niet nog een keer kan worden toegepast.

#### *Algemene bouwregels (artikel 30)*

In dit artikel is aangegeven dat bestemmings- en/of bouwgrenzen van gebouwen mogen worden overschreden ten behoeve van ondergeschikte bouwonderdelen. Aangegeven is om welke ondergeschikte bouwdelen het gaat en welke maximale overschrijding is toegestaan. Deze zijn vooral van belang bij erkers, entreepartijen e.d.

In sub b van het tweede lid is een voorziening opgenomen voor het bouwen van dakkapellen en andere elementen op het dakvlak. Deze houdt in dat de bouwregels niet van toepassing zijn op ondergeschikte elementen op het dakvlak zoals dakkapellen en

dakopbouwen. De vraag in hoeverre sprake is van 'ondergeschiktheid' wordt bepaald aan de hand van een concrete aanvraag. Voor zover wordt voldaan aan de regels van artikel 2 van het Besluit Omgevingsrecht is zondermeer sprake van ondergeschiktheid. Voor zover in het plangebied sprake is van welstandstoezicht wordt de ondergeschiktheid beoordeeld in dat kader. Er zijn daartoe sneltoetscritera opgenomen. Voor zover er geen sprake is van welstandstoezicht kunnen de volgende criteria als richtlijn worden gebruikt:

- *voorzien van een plat dak,*
- *gemeten vanaf de voet van de dakkapel niet hoger dan 1,5 m,*
- *onderzijde meer dan 0,5 m en minder dan 1 m boven de dakvoet,*
- *bovenzijde meer dan 0,5 m onder de daknok, en*
- *zijkanten meer dan 0,5 m van de zijkanten van het dakvlak*
- *breedte niet meer dan 40% van de oppervlakte van het dakvlak (tussen de perceelsgrenzen)*

#### *Algemene aanduidingsregels (artikel 31)*

Ten noordwesten van het plangebied ligt het gezoneerde bedrijventerrein Kanaal. Een deel van de vastgestelde geluidszone ligt over het plangebied. Deze zone is met de aanduiding van artikel 31 in dit bestemmingsplan opgenomen.

#### *Algemene gebruiksregels (artikel 32)*

In artikel 2.1 lid 1 sub c van de Wet algemene bepalingen omgevingsrecht (Wabo) is bepaald dat verboden is de gronden en bouwwerken te gebruiken strijdig met de in het plan aan de grond gegeven bestemmingen, tenzij voor dit afwijkende gebruik op grond van de regels in dit plan een omgevingsvergunning is verleend. Artikel 31 van de regels geeft daar een andere invulling aan door te bepalen wanneer daar in ieder geval sprake van is.

#### *Algemene afwijkingsregels (artikel 33)*

Het bevoegd gezag kan een omgevingsvergunning verlenen in afwijking van het bestemmingsplan. In deze regeling zijn de algemene afwijkingsmogelijkheden opgenomen zodat enige flexibiliteit mogelijk is. In de algemene afwijkingsregels is de zogenaamde 10% regeling opgenomen. Het bevoegd gezag kan een omgevingsvergunning verlenen in afwijking van het bestemmingsplan tot ten hoogste 10% van de in de regels genoemde maten, afmetingen en percentages. Deze regeling is bedoeld voor incidentele gevallen, waarbij het om bouwtechnische redenen en/of redenen van doelmatigheid het noodzakelijk wordt geacht om in geringe mate van de gegeven maten moet af te wijken. Alvorens deze afwijking toe te passen, zal bovendien eerst een afweging moeten plaatsvinden.

#### *Overige regels (artikel 34)*

Artikel 34 legt de parkeereis vast. Hierin is opgenomen dat een omgevingsvergunning voor het bouwen van een bouwwerk en/of voor het gebruik van bouwwerken of gronden wordt geweigerd, indien dit bouwwerk en/of het gebruik behoefte aan parkeergelegenheid oproept èn wanneer op het bouwperceel niet in (voldoende) parkeergelegenheid is of zal worden voorzien. Dit artikel vervangt artikel 2.5.30 van de gemeentelijk bouwverordening welke sinds het najaar van 2014 geen aanvullende

werking meer heeft voor nieuw vast te stellen bestemmingsplannen. Artikel 34 bevat zelf geen normen om te beoordelen of er voldoende parkeergelegenheid op eigen terrein voorhanden is. Deze zijn in bijlage 5 bij de regels opgenomen.

Uitgangspunt is dat de parkeereis op eigen terrein wordt gerealiseerd. Wanneer dit niet mogelijk is, kan hier onder voorwaarden van worden afgeweken. Daarvoor moet duidelijk zijn dat de parkeerbehoefte in het openbaar gebied moet kunnen worden opgevangen dan wel dat er geen onevenredige afbreuk mag worden gedaan aan de beschikbare parkeergelegenheid in het openbaar gebied. Met het oog op dit laatste is in lid 34.2 de mogelijkheid opgenomen om van deze gebruiksregel af te wijken.

### **Hoofdstuk 4 Overgangs- en slotregels**

Hoofdstuk 4 tot slot geeft een regeling voor het overgangsrecht en de zogenoemde slotregel.

### *Overgangsrecht (artikel 35)*

In dit artikel wordt geregeld dat bouwwerken mogen worden behouden of gebruik mag worden voortgezet vanaf het moment dat het plan rechtskracht heeft verkregen ondanks dat de bebouwing of het gebruik niet (langer) overeenkomstig met de regels die in dit bestemmingsplan worden gegeven. De regeling is overgenomen uit de standaardbepaling in het Bro. Artikel 3.2.1 Bro stelt regels voor bouwovergangsrecht, artikel 3.2.2 stelt regels voor gebruiksovergangsrecht.

### *Slotregels (artikel 36)*

Dit laatste artikel van de planregels bepaalt op welke wijze de regels van het bestemmingsplan kunnen worden aangehaald.

#### **Toelichting op de algemene toetsingscriteria**

Binnen de afwijkings- en wijzigingsregels, alsmede in de nadere eisen worden algemene toetsingscriteria gebruikt. Om enig houvast te bieden bij de invulling van deze criteria, zijn deze hierna beschreven. Deze beschrijvingen dienen als leidraad bij de toetsing van het specifieke criterium teneinde duidelijk te maken wat er met het criterium wordt bedoeld en waarop het criterium betrekking heeft. De beschrijvingen zijn niet uitputtend bedoeld.

#### *Straat- en bebouwingsbeeld:*

Bij het aspect 'straat- en bebouwingsbeeld' gaat het om het instandhouden c.q. tot stand brengen van een, in stedenbouwkundig opzicht, samenhangend bebouwingsbeeld. Dit criterium wordt met het welstandsbeleid aangevuld voor zover dat op welstandshalve aspecten ziet.

#### *Woonsituatie:*

Bij het aspect 'woonsituatie' gaat het er om dat er rekening wordt gehouden c.q. garanderen van een redelijke lichttoetreding en een redelijk uitzicht, alsmede de aanwezigheid van voldoende privacy. Bij de toelaatbaarheid van een bouwwerk, werk of andere gebruiksvorm zal steeds de woonsituatie worden afgewogen tegen de noodzaak van de situering en maatvoering/omvang van het bouwwerk, werk of ander gebruik.

#### *Verkeersveiligheid:*

Bij het aspect 'woonsituatie' gaat het er om dat er voldoende rekening wordt gehouden met het in stand houden c.q. totstandbrengen van een verkeersveilige situatie. Met een aanpassing van de situering of afmeting van een bouwwerk, werk of ander gebruik kan een verkeersveiligere situatie worden bewerkstelligd.

### *Milieusituatie:*

Bij het aspect 'milieusituatie' gaat het er om dat voldoende rekening wordt gehouden de milieuaspecten, zoals hinder voor omwonenden en een verkeersaantrekkende werking. In het bijzonder dient bij de situering en omvang van milieubelastende functies erop te worden gelet dat de mogelijke uitbreiding of nieuwvestiging van milieugevoelige functies zo weinig mogelijk wordt beperkt. Omgekeerd dient er bij uitbreiding of nieuwvestiging van milieugevoelige functies er op te worden gelet dat bestaande milieubelastende functies zo weinig mogelijk in hun functioneren worden beperkt.

### *Gebruiksmogelijkheden:*

Er dient ten aanzien van de binnen een bestemming toegelaten bouwwerken, werken en andere gebruiksvormen, rekening te worden gehouden met de gebruiksmogelijkheden binnen andere bestemmingen, indien deze daardoor kunnen worden beïnvloed. De toelaatbaarheid van een bouwwerk, werk of ander gebruik mag niet ten koste gaan van toelaatbare gebruiksvormen binnen andere bestemmingen.

### *6.3.3 Toelichting op het begrip 'bestaand'*

In de regels wordt enkele malen verwezen naar de bestaande situatie. Voor bouwwerken is dat de situatie op het moment van de eerste terinzagelegging van dit plan. Voor gebruik is dat het moment van het van kracht worden van het plan. Onder bestaande oppervlakte wordt tevens de ten tijde van het rechtskracht verkrijgen van het plan reeds vergunde, maar nog niet gerealiseerde oppervlakte begrepen. De bestaande situatie herleidt de gemeente in de eerste plaats uit de gedane inventarisatie. Er is een inventarisatie verricht, waarbij op perceelsniveau is gekeken naar het type bebouwing, de omvang van de bebouwing en de gebruiksvormen en waarbij van alle panden foto's zijn gemaakt.

Bovendien beschikt de gemeente over recente luchtfoto's vanwaar op schaal de bouwwerken, de percelen en de landschapselementen kunnen worden herleid. Daarnaast hanteert de gemeente het bouwvergunningenarchief, waarin alle perceelsgewijze bouwvergunningen zijn opgeslagen.

Vanuit die gegevens kunnen bijvoorbeeld de afmetingen van bouwwerken worden bepaald. Ook de WOZ legt jaarlijks de perceelsgegevens vast. Tot slot is er nog het archief van de milieugegevens. Deze optelsom aan gegevens biedt een volledige en rechtszekere garantie om op een juiste wijze invulling te geven aan het begrip 'bestaand'.

# **7 UITVOERBAARHEID**

### **7.1 Economische uitvoerbaarheid**

Op grond van artikel 6.12 Wro is een exploitatieplan verplicht voor zover het bestemmingsplan de mogelijkheid biedt voor het uitvoeren van een aantal in artikel 6.2.1 van Besluit ruimtelijke ordening genoemde bouwplannen. Van het vaststellen van een exploitatie kan worden afgezien, indien het verhaal van de kosten van de grondexploitatie over de in een dergelijke bestemmingsplan begrepen gronden anderszins verzekerd is.

Het voorliggende bestemmingsplan betreft een consoliderend bestemmingsplan dat niet voorziet in bouwmogelijkheden zoals opgesomd in artikel 6.2.1 van het Besluit ruimtelijke ordening. Uitgangspunt in het bestemmingsplan is verder dat bestaande bouwrechten door de gemeente worden gerespecteerd. Aan het bestemmingplan zijn behoudens het opstellen van het bestemmingsplan dan ook geen kosten verbonden. Vaststelling van een exploitatieplan is derhalve niet nodig en vanuit het economisch oogpunt mag het plan uitvoerbaar worden geacht In het plan zijn tevens wijzigingsbevoegdheden opgenomen, waarbij sprake kan zijn van een bouwplan in de zin van artikel 6.2.1 Bro. Op grond van artikel 6.12 Wro is een exploitatieplan verplicht voor dergelijke bouwplannen, mits de kosten voor grondexploitatie anderszins verzekerd zijn.

Er zal in het geval dat bij toepassing van de wijzigingsbevoegdheid een bouwplan wordt mogelijk gemaakt, eerst worden bezien of er een kostenverhaalovereenkomst kan worden gesloten. In het uiterste geval kan worden overwogen om bij wijzigingsbevoegdheden een exploitatieplan vast te stellen. Nu een eventueel exploitatieplan gekoppeld is aan een wijzigingsplan, is het niet nodig om voor onderhavig bestemmingsplan een exploitatieplan vast te stellen. Vanuit het economisch oogpunt mag het plan uitvoerbaar worden geacht.

### **7.2 Maatschappelijke uitvoerbaarheid**

Het voorontwerp-bestemmingsplan 'Heerenveen-Noord' heeft met ingang van 14 januari 2016 voor een periode van vier weken voor een ieder ter inzage gelegen. Een digitale versie is daarvoor beschikbaar gesteld op de website [www.ruimtelijkeplannen.nl,](http://www.ruimtelijkeplannen.nl/) terwijl een papieren (analoge) versie van het bestemmingsplan gedurende dezelfde periode voor een ieder ter inzage heeft gelegen op het gemeentehuis. Tijdens deze periode bestond de mogelijkheid om mondeling of schriftelijk een inspraakreactie naar voren worden te brengen bij burgemeester en wethouders. Een en ander is op de gebruikelijke wijze bekend gemaakt door middel van een publicatie in de Heerenveense Courant op 13 januari 2016 alsmede op de website van de gemeente. Tijdens de periode dat het voorontwerp-bestemmingsplan ter inzage heeft gelegen, zijn vijf zienswijzen ontvangen.

Naar aanleiding van de ter inzagelegging van het voorontwerp-bestemmingsplan zijn overlegreacties ontvangen van Gedeputeerde Staten van Fryslân en van het Wetterskip. Verder is er advies ingewonnen van de Veiligheidsregio.

Voor de inhoud van de reacties en het antwoord van de gemeente daarop wordt verwezen naar de Reactienota voorontwerp-bestemmingsplan Heerenveen-Noord die als bijlage 4 bij de toelichting is gevoegd.

# **Colofon**

| Gemeente Heerenveen              |
|----------------------------------|
| bestemmingsplan Heerenveen-Noord |
| Voorontwerp                      |
| 64 pagina's                      |
| Steven Doelman                   |
|                                  |