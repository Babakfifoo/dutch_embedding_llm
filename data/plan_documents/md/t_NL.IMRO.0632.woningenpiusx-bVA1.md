## **BESTEMMINGSPLAN**

# **Pius X**

Vastgesteld 21 april 2016

### **Gemeente Woerden**

### **Bestemmingsplan Pius X**

#### **INHOUD:**

- TOELICHTING
- REGELS
- VERBEELDING

Werknummer: 370.610.00 Datum: 21 april 2016

**KuiperCompagnons Ruimtelijke Ordening, Stedenbouw, Architectuur, Landschap B.V. Rotterdam**

**TOELICHTING**

| 1    | Inleiding 1                     |  |
|------|---------------------------------|--|
| 1.1  | Aanleiding en doel  1           |  |
| 1.2  | Plangebied  1                   |  |
| 1.3  | Vigerende bestemmingsplannen  1 |  |
| 1.4  | Leeswijzer  1                   |  |
|      |                                 |  |
| 2    | Planbeschrijving 2              |  |
| 2.1  | Inleiding 2                     |  |
| 2.2  | Bestaande situatie  2           |  |
| 2.3  | Ontwikkelingen 3                |  |
| 2.5  | Planmethodiek  4                |  |
|      |                                 |  |
| 3    | Ruimtelijk kader7               |  |
| 3.1  | Rijksbeleid 7                   |  |
| 3.2  | Provinciaal beleid 8            |  |
| 3.3  | Gemeentelijk beleid  9          |  |
|      |                                 |  |
| 4    | Wonen 11                        |  |
| 4.1  | Kader 11                        |  |
| 4.2  | Conclusie  14                   |  |
|      |                                 |  |
| 5    | Mobiliteit  15                  |  |
| 5.1  | Kader 15                        |  |
| 5.2  | Onderzoek  16                   |  |
| 5.3  | Conclusie  17                   |  |
|      |                                 |  |
|      |                                 |  |
| 6    | Cultuurhistorische waarden  19  |  |
| 6.1  | Archeologie  19                 |  |
| 6.2  | Monumenten  22                  |  |
|      |                                 |  |
| 7    | Milieu 23                       |  |
| 7.1  | Algemeen 23                     |  |
| 7.2  | M.e.r-beoordeling 23            |  |
| 7.3  | Geluid 23                       |  |
| 7.4  | Luchtkwaliteit  26              |  |
| 7.5  | Externe veiligheid 29           |  |
| 7.6  | Kabels en leidingen 31          |  |
| 7.7  | Bodemkwaliteit 32               |  |
| 7.8  | Milieuzonering 35               |  |
|      |                                 |  |
| 8    | Water 39                        |  |
| 8.1  | Kader 39                        |  |
| 8.2  | Onderzoek  42                   |  |
| 8.3  | Conclusie  43                   |  |
|      |                                 |  |
| 9    | Ecologie 45                     |  |
| 9.1  | Kader 45                        |  |
| 9.2  | Onderzoek  45                   |  |
| 9.3  | Conclusie  46                   |  |
|      |                                 |  |
| 10   | Duurzaamheid  47                |  |
| 10.1 | Kader 47                        |  |
| 10.2 | Woerdense situatie  48          |  |

| 11   | Uitvoerbaarheid  51                  |  |
|------|--------------------------------------|--|
| 11.1 | Economische uitvoerbaarheid  51      |  |
| 11.2 | Maatschappelijke uitvoerbaarheid  51 |  |
| 11.3 | Handhavingsaspecten  51              |  |
|      |                                      |  |

| 12   | Overleg en inspraak  53 |  |
|------|-------------------------|--|
| 12.1 | Overleg 53              |  |
| 12.2 | Ontwerpfase 53          |  |
| 12.3 | Vaststellingsfase  53   |  |
|      |                         |  |

#### **BIJLAGEN**

**Bijlage I: Van Schagen Architecten, WONEN AAN HET PIUSHOF, Beeldkwaliteitsplan Pius X, kenmerk: W1359, d.d. 4 juni 2015**

**Bijlage II: Omgevingsdienst regio Utrecht, Nieuwbouw appartementen Bestemmingsplan – Pius x Akoestisch onderzoek wegverkeerslawaai, kenmerk: Z-2014- 0029087/WOE1510.G203, d.d. 29 juli 2015**

- **Bijlage III: Verkennend Bodemonderzoek Herinrichtinglocatie Pius X, LAWIJN milieu-advies, rapportnr. 15.2335-A1, d.d. juni 2015**
*Afbeelding 1.1: Globale ligging plangebied bestemmingsplan "Pius X"*

### **1 Inleiding**

#### **1.1 Aanleiding en doel**

Op de hoek van de Anthonie van Dijckstraat en de Jan van Goyenstraat 24 in de wijk Schilderskwartier waren gebouwen aanwezig van de voormalige scholen Titus Brandsmaschool en Pius X. De bijgebouwen zijn inmiddels gesloopt (het hoofdgebouw Pius X en de gymzaal zijn blijven staan) en het voornemen is op de locatie 30 woningen (appartementen) te bouwen.

De locatie is in het bestemmingsplan "Schilderskwartier" bestemd als "Maatschappelijk". De bouw van woningen is binnen deze bestemming niet mogelijk. Om de bouw van de 30 woningen mogelijk te maken, dient een nieuw bestemmingsplan te worden opgesteld.

Het nieuwe bestemmingsplan "Pius X" voorziet in nieuwe bestemmingen voor het perceel en maakt de beschreven ontwikkeling juridisch-planologisch mogelijk.

#### **1.2 Plangebied**

Het plangebied omvat een gedeelte van het terrein van de Pius X, inclusief een gedeelte aan de Rembrandtlaan en de Anthonie van Dijckstraat. In het noorden grenst het plangebied aan het bestemmingsplan "Rubensstraat e.o.". In het oosten vormt de resterende bebouwing van Pius X de planbegrenzing.

De globale ligging van het plangebied is weergegeven op afbeelding 1.1, zoals hiernaast weergegeven. De exacte begrenzing van het gebied is op de analoge verbeelding opgenomen.

#### **1.3 Vigerende bestemmingsplannen**

In het plangebied is momenteel het volgende bestemmingsplan van kracht:

| Bestemmingsplan   | Raadsbesluit     |  |  |
|-------------------|------------------|--|--|
| Schilderskwartier | 18 februari 2010 |  |  |

Het bestemmingsplan "Schilderskwartier" wordt met het voorliggende plan deels vervangen, zodat planologisch-juridisch instrumentarium voor het plangebied zal ontstaan dat de beoogde ontwikkeling mogelijk maakt. De nu geldende matschappelijke bestemming is niet toereikend om 30 woningen te realiseren, waardoor een bestemmingsplanwijziging noodzakelijk is.

#### **1.4 Leeswijzer**

De opzet en het vervolg van deze toelichting is als volgt. In hoofdstuk 2 vindt de planbeschrijving plaats waarin de huidige en toekomstige situatie wordt beschreven. Tevens komt de planmethodiek aan de orde. In deel B van de toelichting komen achtereenvolgens de aspecten met betrekking tot het ruimtelijk kader, horeca en economie, mobiliteit, cultuurhistorische waarden, milieu, water, ecologie en duurzaamheid aan de orde. Hierbij wordt per thema het relevante beleid van de verschillende overheidslagen kort weergegeven en wordt de huidige situatie en de toekomstige situatie beschreven zoals deze is vastgelegd in dit bestemmingsplan. Hierbij wordt uitsluitend ingegaan op de toekomstige ontwikkeling die het bestemmingsplan direct mogelijk maakt. Het hoofdstuk milieu wordt uitgesplitst in de verschillende milieuaspecten. De uitvoerbaarheid van het plan en het hoofdstuk met betrekking tot overleg en inspraak komen in deel C aan de orde.

### **2 Planbeschrijving**

### **2.1 Inleiding**

In dit hoofdstuk wordt ingegaan op het plangebied, zodat een duidelijk beeld van het totale gebied ontstaat. Bij de beschrijving van de bestaande situatie wordt ingegaan op de voormalige en de huidige situatie. Vervolgens komt de ontwikkeling aan bod. Tot slot wordt ingegaan op de planmethodiek van het bestemmingsplan.

#### **2.2 Bestaande situatie**

Het plangebied ligt in het Schilderskwartier, een woonwijk aan de noord(west)zijde van Woerden. Op de locatie waren de voormalige scholen Titus Brandsmaschool (later een buurtcentrum) en aanbouwen van de voormalige scholen Pius X aanwezig.

*Afbeelding 2.1: de voormalige situatie ter plaatse van Pius X (in rood de gesloopte gebouwen en in wit het plangebied)*

Zoals blijkt uit bovenstaande afbeelding, is de Titus Brandsmaschool gesloopt. Datzelfde geldt voor een gedeelte van het voormalige Pius X-gebouw. In rood is weergegeven welke gedeeltes inmiddels zijn gesloopt. De sloop heeft plaatsgehad in september 2011. De overige gebouwen van Pius X zijn behouden, maar zijn gesitueerd buiten het plangebied.

Centraal in het gebied werd ruimte geboden aan parkeren, net als in het zuidwesten. Deze beide parkeerterreinen zijn nog aanwezig. De overige gronden, waar de sloop al heeft plaatsgehad, is overwegend braakliggend. Dit braakliggende terrein is momenteel ingevuld als openbaar groen. Ten oosten van het plangebied bevinden zich twee gebouwen van Pius X. Het gaat hier om een gebouw op de hoek van de Rembrandlaan met de Rubensstraat en een gebouw aan de

Rubensstraat. De nog aanwezige bebouwing kent een afwisselende goot- en bouwhoogte. Aan de Rembrandtlaan is het gebouw twee (hoge) bouwlagen met een kap en aan de Rubensstraat één (hoge) bouwlaag met een kap.

Daarnaast heeft ten noorden van de Jan van Goyenstraat al een ontwikkeling plaatsgehad. De Jan van Goyenstraat is tegenwoordig een doodlopend parkeerhof. Dit hof dient ten behoeve van het appartementencomplex met 88 woningen die zijn gerealiseerd ten noorden van dat hof. Het appartementencomplex is grotendeels drie lagen met een plat dak, maar aan de Anthonie van Dijckstraat vier lagen met een kap. De voormalige beneden-bovenwoningen hebben plaatsgemaakt ten behoeve van deze ontwikkeling.

#### **2.3 Ontwikkelingen**

De gemeente Woerden maakt het mogelijk om op de locatie woningen te ontwikkelen. Groenwest is voornemens in het plangebied 30 nieuwe woningen (appartementen) te realiseren in een nieuw gebouw voor voornamelijk één- en tweepersoons huishoudens. Dit gebouw is voorzien in de oksel van de Jan van Goyenstraat en de Anthonie van Dijckstraat (zie afbeelding 2.2). Daarnaast zijn nog 31 bergingen voorzien, waarvan één berging ten behoeve van het algemeen gebruik.

*Afbeelding 2.2: de voorgenomen ontwikkeling* De ontwikkeling bestaat als het ware uit drie delen: deel A, deel B en de openbare ruimte.

#### *A en B*

Deel A en B vormen één gebouw van maximaal drie bouwlagen hoog, enkel verbonden met elkaar via een galerij. Het aantal bouwlagen is lager dan de nog bestaande gebouwen van Pius X, omdat die panden beeldbepalend zijn.

De voorgevel van het deel aan de Anthonie van Dijckstraat komt vervolgens evenwijdig te liggen aan de gevel van het appartementencomplex in het noorden. Op afbeelding 2.2 zijn de delen A en B weergegeven.

#### *Openbare ruimte*

Het gebied tussen het nieuwe gebouw en de al bestaande gebouwen van Pius X wordt ingericht als openbare ruimte in de vorm van een hof. De ontsluiting van het hof vindt primair plaats via de Rubensstraat tussen het hoofdgebouw en de gymzaal en secundair via de doorgangen tussen de nieuwbouw en de Pius X gebouwen.

Daarnaast zal aan de westzijde van het nieuwe gebouw ook aandacht worden besteed aan openbare ruimte. De bestaande bomen aan de Anthonie van Dijckstraat blijven daarbij behouden. Tussen deze bomen wordt ruimte gerecreëerd voor parkeerplaatsen. De bestaande parkeerplaats in het zuidwesten wordt verruimd ten behoeve van extra parkeerplaatsen. Tussen de parkeerplaatsen aan de Anthonie van Dijckstraat en het nieuwe gebouw wordt vervolgens een groenzone gerealiseerd. Deze zone sluit aan op de al in het noorden gerealiseerde groenzone. Speelplekken worden gerealiseerd voor 0 tot 6 jarigen en voor 7 tot 12-jarigen. Twee toegangspaden bieden tot slot toegang tot het nieuwe gebouw, vanaf de parkeerplaatsen.

#### *Parkeren*

Op het hof tussen de gebouwen wordt in totaal ruimte geboden aan 8 parkeerplaatsen. Daarnaast zijn in totaal 22 parkeerplaatsen voorzien aan de Anthonie van Dijckstraat. Tot slot zijn in het zuidwesten 24 parkeerplaatsen voorzien. Het totaal aantal parkeerplaatsen bedraagt daarmee 54.

#### *Beeldkwaliteitplan*

In het kader van de voorgenomen ontwikkeling is een beeldkwaliteitplan1 opgesteld (bijlage 1). In dit beeldkwaliteitplan worden naast de hiervoor genoemde uitgangspunten, ligging en massa ingegaan op de architectonische uitwerking en erfafscheidingen en buitenruimte. Voor de architectonische uitwerking en erfafscheidingen en buitenruimte wordt verwezen naar bijlage 1 bij deze toelichting.

#### **2.5 Planmethodiek**

De planmethodiek is afgestemd op de Standaard Vergelijkbare Bestemmingsplannen van de DURPstandaarden 2012. Daarbij is de indelingsopzet van de aangegeven hoofdgroepen van bestemmingen gehanteerd.

#### *Verbeelding*

De analoge verbeelding, voorheen plankaart, is getekend op schaal 1 : 1.000. Op de verbeelding wordt met lijnen, coderingen en arceringen aan gronden een bepaalde bestemming toegekend. Binnen een bestemmingsvlak zijn op de verbeelding met aanduidingen nadere regels aangegeven. De verbeelding is volgens IMRO 2012 (Informatiemodel Ruimtelijke Ordening 2012) getekend. Dit is een eenduidige en technische methode voor het tekenen van kaarten. Hiermee kan ruimtelijke informatie eenvoudig digitaal uitgewisseld worden met andere overheden en samenwerkingspartners. Tevens maakt deze methode het mogelijk om (in de toekomst) het plan via internet te raadplegen.

 *1 Van Schagen Architecten, WONEN AAN HET PIUSHOF, Beeldkwaliteitsplan Pius X, kenmerk: W1359, d.d. 4 juni 2015*

#### *Regels*

De regels bevatten het juridisch instrumentarium voor het regelen van het gebruik van de gronden, bepalingen omtrent de toegelaten bebouwing en regelingen betreffende het gebruik van aanwezige en/of op te richten bouwwerken.

#### Hoofdstuk 1 Inleidende regels

In dit hoofdstuk zijn de begrippen verklaard die gebruikt worden in hoofdstuk 2 en 3. Een en ander voorkomt dat er bij de uitvoering van het plan onduidelijkheden ontstaan over de uitleg van bepaalde regelingen. Daarnaast is het artikel "wijze van meten" opgenomen waarin bepaald is hoe de voorgeschreven maatvoering in het plan gemeten moet worden.

#### Hoofdstuk 2 Bestemmingsregels

In dit hoofdstuk zijn de in het plan voorkomende bestemmingen geregeld. In ieder artikel is per bestemming bepaald welk gebruik van de gronden is toegestaan en welke bouwregels er gelden.

In het bestemmingsplan komen de bestemmingen 'Wonen', 'Groen' en 'Verkeer' voor. Daarnaast is ook de dubbelbestemming 'Waarde – Archeologie 1' opgenomen.

#### *Groen*

Deze bestemming is opgenomen teneinde de gewenste groenstructuur vast te leggen. Groenvoorzieningen en water, voet- en fietspaden, bestaande ontsluitingswegen ten behoeve van aangrenzende bestemmingen, speelvoorzieningen, straatmeubilair en nutsvoorzieningen en gemalen zijn alle mogelijk gemaakt binnen deze bestemming. Ter plaatse van de aanduiding 'specifieke vorm van groen – hekwerk' is tevens een hekwerk tot een hoogte van 3 meter toegestaan. De aanduiding is op twee plaatsen op de verbeelding opgenomen.

#### *Verkeer*

De verkeersbestemming is opgenomen om de bestaande wegenstructuur vast te leggen. Daarnaast is ook parkeren mogelijk binnen de bestemming. De functieaanduiding 'parkeerterrein' is opgenomen om in ieder geval te voorzien in 32 parkeerplaatsen.

Voet- en fietspaden, bruggen, water, speelvoorzieningen en straatmeubilair zijn ook alle mogelijk binnen de bestemming. Tot slot zijn evenementen met een maximum van drie per jaar en een duur van ten hoogste vijftien dagen per evenement toegestaan. Het opbouwen en afbreken van voorzieningen ten behoeve van het evenement zijn ook hieronder begrepen.

#### *Wonen*

De woonbestemming is opgenomen om 30 woningen mogelijk te maken. Middels een bouwaanduiding is de maximale bouwhoogte aangegeven. Ook is de aanduiding 'gevellijn' opgenomen. De voorgevel van het gebouw dient in of parallel aan deze aanduiding te worden gesitueerd. Tuinen en erven, aan huis verbonden beroepen, groen, water, nutsvoorzieningen parkeren en ontsluitingsverharding zijn ook toegestaan.

#### *Waarde – Archeologie 1*

Het plangebied is aangewezen als een archeologisch waardevol terrein, met een middelhoge verwachting. De dubbelbestemming 'Waarde – Archeologie 1' is opgenomen ter bescherming van mogelijk in de bodem aanwezige archeologische waarden. Indien de bodemingreep dieper gaat dan 100 centimeter beneden maaiveld en het grondoppervlak meer dan 1.000 m2 bedraagt, bestaat een onderzoeksplicht. Er is een afwijkingsmogelijkheid opgenomen tot 2.500m2 .

#### Hoofdstuk 3 Algemene regels

Dit hoofdstuk bevat regels welke op de bestemmingen van hoofdstuk 2 van toepassing zijn.

#### *Anti-dubbeltelregel*

In deze bepaling is vastgelegd dat grond die in aanmerking moest worden genomen bij het verlenen van een omgevingsvergunning, waarvan de uitvoering heeft plaatsgevonden of alsnog kan plaatsvinden, bij de beoordeling van een andere aanvraag om omgevingsvergunning niet opnieuw in beschouwing mag worden genomen.

#### *Algemene aanduidingsregels*

Binnen het plangebied bevindt zich een waardevolle boom. Deze boom dient behouden te blijven. De boom wordt echter verplaatst naar een andere locatie in het hofje. De exacte locatie is nog niet bekend. Daarom is ter plaatse van het gehele hofje de functieaanduiding 'waardevolle boom' opgenomen. Ter plaatse van deze aanduiding mag niet gebouwd worden.

Daarnaast ligt het plangebied ook binnen een grondwaterbeschermingsgebied. Voor deze beschermingszone is de aanduiding 'Milieuzone – grondwaterbeschermingsgebied' opgenomen. Het doel van deze aanduiding is het grondwater te beschermen bij functiewijzigingen.

#### *Algemene bouwregels*

In dit artikel is een aantal aanvullende bouwregels opgenomen die voor alle bestemmingen kunnen gelden. Zoals regels omtrent erfbebouwing en ondergronds bouwen.

#### *Algemene afwijkingsregels*

Dit artikel is een aanvulling op de afwijkingsregels uit de bestemmingen waarin nog een aantal algemene afwijkingen is opgenomen. Het betreft hier een standaardregeling die het mogelijk maakt om bij de uitvoering van bouwplannen beperkte afwijkingen van het plan mogelijk te maken.

#### *Algemene wijzigingsregels*

In dit artikel is een aantal algemene wijzigingsregels opgenomen. Het betreft een standaardregeling die het mogelijk maakt om bij de uitvoering van bouwplannen beperkte afwijkingen van het plan mogelijk te maken die niet met een omgevingsvergunning voor afwijken geregeld kunnen worden. Het betreft bijvoorbeeld een geringe wijziging van de bestemmingsgrens.

#### *Algemene procedureregels*

Dit artikel regelt de procedure die burgemeester en wethouders dienen te volgen indien toepassing wordt gegeven aan een in dit plan opgenomen afwijkingsregels of wijzigingsbevoegdheid.

#### Hoofdstuk 4 Overgangs- en slotregels

In het overgangsrecht is een regeling opgenomen voor bebouwing en gebruik dat al bestond bij het opstellen van het plan, maar dat strijdig is met de opgenomen regeling. Onder bepaalde voorwaarden mag deze strijdige bebouwing en/of strijdig gebruik worden voortgezet of gewijzigd.

In de slotregel is de officiële naam van het plan bepaald. Onder deze naam kan het bestemmingsplan worden aangehaald.

### **3 Ruimtelijk kader**

#### **3.1 Rijksbeleid**

#### *Structuurvisie Infrastructuur en Ruimte*

De Structuurvisie Infrastructuur en Ruimte (SVIR) is op 13 maart 2012 in werking getreden. Deze structuurvisie vervangt de Nota Ruimte. De structuurvisie geeft een nieuw, integraal kader voor het ruimtelijk en mobiliteitsbeleid op rijksniveau en is de 'kapstok' voor bestaand en nieuw rijksbeleid met ruimtelijke consequenties. In de structuurvisie schetst het rijk ambities tot 2040 en doelen, belangen en opgaven tot 2028.

De leidende gedachte in de SVIR is ruimte maken voor groei en beweging. De SVIR is de eerste rijksnota die de onderwerpen infrastructuur en ruimte integraal behandelt. In de SVIR richt het Rijk zich vooral op decentralisatie. De verantwoordelijkheid wordt verplaatst van rijksniveau naar provinciaal en gemeentelijk niveau.

Door urbanisatie, individualisering, vergrijzing en ontgroening nemen de ruimtelijke verschillen toe. Vanaf 2035 groeit de bevolking niet meer. De samenstelling van de bevolking, en daarmee de samenstelling van huishoudens, verandert. Ambities tot 2040 zijn onder andere het aansluiten van woon- en werklocaties op de (kwalitatieve) vraag en het zoveel mogelijk benutten van locaties voor transformatie en herstructurering. Ook wil het rijk ervoor zorgen dat in 2040 een veilige en gezonde leefomgeving met een goede milieukwaliteit wordt geboden. Dit moet voor zowel het landelijk als het stedelijk gebied gelden. In de SVIR is verder vastgelegd dat provincies en (samenwerkende) gemeenten verantwoordelijk zijn voor programmering van verstedelijking. (Samenwerkende) gemeenten zorgen voor (boven)lokale afstemming van woningbouwprogrammering die past binnen de provinciale kaders. Ook zijn de gemeenten verantwoordelijk voor de uitvoering van de woningbouwprogramma's.

Ter versterking van het vestigingsklimaat in de stedelijke regio's rondom de main-, brain- en greenports geldt een gebiedsgerichte, programmatische urgentieaanpak. In krimpregio's wordt het interbestuurlijke programma bevolkingsdaling doorgezet.

#### *Besluit algemene regels ruimtelijke ordening (Barro)*

Het Rijk legt met het Besluit algemene regels ruimtelijke ordening (Barro), de nationale ruimtelijke belangen juridisch vast. Enerzijds betreft het de belangen die reeds in de (ontwerp-) AMvB Ruimte uit 2009 waren opgenomen en anderzijds is het Barro aangevuld met onderwerpen uit de Structuurvisie Infrastructuur en Ruimte (SVIR). Het besluit is op 30 december 2011 in werking getreden.

Onderwerpen waarvoor het Rijk ruimte vraagt zijn de mainportontwikkeling van Rotterdam, bescherming van de waterveiligheid in het kustfundament en in en rond de grote rivieren, bescherming en behoud van de Waddenzee en enkele werelderfgoederen, zoals de Beemster, de Nieuwe Hollandse Waterlinie en de Stelling van Amsterdam en de uitoefening van defensietaken. Ter bescherming van deze belangen zijn reserveringsgebieden, begrenzingen en vrijwaringszones opgenomen. In het besluit is aangegeven op welke wijze bestemmingsplannen voor deze gebieden moeten zijn ingericht. Indien geldende bestemmingsplannen niet voldoen aan het Barro dan moeten deze binnen drie jaar na inwerkingtreding van het besluit zijn aangepast.

Bij besluit van 28 augustus 2012 (inwerking getreden op 1 oktober 2012) is het Barro aangevuld met de ruimtevraag voor de onderwerpen hoofdinfrastructuur (reserveringen voor hoofdwegen en landelijke spoorwegen en vrijwaring rond Rijksvaarwegen), de elektriciteitsvoorziening, het regime van de herijkte ecologische hoofdstructuur en waterveiligheid (bescherming van primaire waterkeringen en bouwbeperkingen in het IJsselmeergebied).

Ook is bij besluit van 28 augustus 2012 het Besluit ruimtelijke ordening (Bro) aangepast. In het Bro is de ladder voor duurzame verstedelijking (duurzaamheidsladder) opgenomen. Als gevolg van deze wijziging zijn gemeenten en provincies verplicht om in de toelichting van een ruimtelijk besluit de duurzaamheidsladder op te nemen, wanneer een zodanig besluit een nieuwe stedelijke ontwikkeling mogelijk maakt.

Het plangebied is, net als heel Woerden, aangewezen als 'Erfgoederen van uitzonderlijke universele waarde'. Woerden ligt namelijk binnen de Romeinse Limes: de unieke, samenhangende en goed bewaard gebleven voormalige (militaire) grens van het Romeinse Rijk. De Limes ligt langs de toenmalige loop van de Rijn met archeologische overblijfselen uit de periode 0 tot 400 na Christus en bestaat uit:

- forten (castella), burgerlijke nederzettingen (kampdorpen/vici) en grafvelden;
- militaire infrastructuur, bestaande uit wegen, waterwerken en wachttorens;
- scheepswrakken.

Het Barro stelt regels omtrent het de Romeinse Limes. In dit bestemmingsplan wordt rekening gehouden met die regels door het opnemen van de dubbelbestemming 'Waarde – Archeologie 1'.

#### **3.2 Provinciaal beleid**

#### *Provinciale Structuurvisie 2013 – 2028*

Hierin wordt de strategie van Utrecht 2040 in ruimtelijke zin verder uitgewerkt. De nieuwe structuurvisie omvat het beleid voor de periode 2015-2025. Bij de Provinciale Ruimtelijke Structuurvisie is ook een Verordening vastgesteld. De Provinciale Structuurvisie beoogt een aantrekkelijke provincie te creëren om in te wonen, werken en recreëren. De met vele regiopartijen opgestelde Strategie Utrecht 2040 vormt daarvoor het uitgangspunt. De doelen uit Strategie Utrecht 2040 vragen om een integrale aanpak die resulteert in drie pijlers:

- een duurzame leefomgeving;
- vitale dorpen en steden;
- landelijk gebied met kwaliteit.

Het plangebied is in de structuurvisie aangeduid als een woongebied. Het herbestemmen van de maatschappelijke gronden naar een woonbestemming sluit daarmee aan op de Provinciale Structuurvisie.

#### *Provinciale Ruimtelijke Verordening*

Op 4 februari 2013 hebben Provinciale Staten van Utrecht de Provinciale Ruimtelijke Verordening 2013 vastgesteld. Het doel van de verordening is provinciale belangen op het gebied van de ruimtelijke ordening te laten doorwerken naar het gemeentelijk niveau. Dat betekent dat de gewenste ontwikkelingen in een gebied of regio op deze manier worden veiliggesteld. De basis van de verordening is de Provinciale Ruimtelijke Structuurvisie 2013-2028.

Het plangebied ligt binnen een grondwaterbeschermingsgebied. Om deze beschermingszone te beschermen is de aanduiding 'Beschermingszone – grondwaterbeschermingsgebied' opgenomen. Het doel van deze aanduiding is het grondwater te beschermen bij functiewijzigingen. Ook geldt binnen het plangebied een archeologische waarde welke beschermd moet worden. In dit bestemmingsplan is daarom de dubbelbestemming 'Waarde – Archeologie 1 (WR-A1)' opgenomen ter bescherming van deze archeologische waarden.

#### **3.3 Gemeentelijk beleid**

#### *Ruimtelijke Structuurvisie Woerden*

De raad heeft op 2 juli 2009 een structuurvisie voor de gehele gemeente vastgesteld. Het doel van de structuurvisie is het bieden van een ruimtelijk ontwikkelings- en toetsingskader voor de gemeente Woerden voor de periode tot 2025, met een nadere concretisering voor de periode tot 2015 als ruimtelijke uitwerking van de (toekomstige) Strategische Visie 2025. In het algemeen zijn de volgende opgaven voor de toekomst geformuleerd:

- maximaal profiteren van ligging in het Groene Hart;
- versterken van de identiteit van de afzonderlijke kernen;
- onderscheid tussen open veenweidegebied en mozaïeklandschap van oeverwallen Oude Rijn in tact houden / versterken;
- verantwoordelijkheid nemen in de regio: onderzoeken van mogelijkheden om te voorzien in regionale behoefte naar woon- en werklocaties, met respect voor cultuurhistorische waarden in het gebied;
- zuinig / zorgvuldig omgaan met ruimte;
- verbeteren van de bereikbaarheid, zowel van buiten af als binnen de kernen, nieuwe locaties voor wonen en werken bezien in relatie tot het bereikbaarheidsvraagstuk.

De twee bestaande landschappen, het veenweidegebied en de oeverwal, vormen al eeuwenlang de sturende kracht achter ruimtelijke ontwikkelingen in dit gebied. Door ook voor de toekomst de (cultuur)historie als verstrekpunt te nemen, ontstaat een vanzelfsprekende koers die een logisch vervolg is op het verleden. De rijke cultuurhistorie van Woerden vormt een belangrijke inspiratiebron bij toekomstige ontwikkelingen. Hierbij past naast het ruimte bieden aan verstedelijking ook het constant versterken van groen- en blauwstructuren, zodat robuuste verbindingen ontstaan, die de landschappelijke structuur versterken. Het versterken van de verschillen tussen het veenweidegebied en de oeverwalzone maakt deel uit van deze ambitie.

Woerden heeft een belangrijke positie in de regio. Dat brengt verantwoordelijkheden met zich mee. Veel van de kleinere kernen zullen in toenemende mate afhankelijk zijn van Woerden voor de dagelijkse boodschappen, maar ook voor andere voorzieningen op het gebied van zorg, onderwijs, werkgelegenheid, leisure, cultuur en recreatie. Voorzien wordt in de regionale woonbehoefte, overeenkomstig de gemeentelijke woonvisie (zie paragraaf 4.2). Hierdoor wordt zuinig omgegaan met de ruimte, aangezien de ontwikkeling binnenstedelijk plaatsheeft op vrij liggende gronden. Ook de bereikbaarheid is op deze manier al gewaarborgd, omdat gebruik wordt gemaakt van bestaande ontsluitingswegen.

#### **Conclusie**

Zoals uit voorgaande blijkt, past de voorgenomen ontwikkeling goed binnen het nationaal, provinciaal en gemeentelijk beleid. De ontwikkeling voorziet in de opgave om zuinig en zorgvuldig met de ruimte om te gaan door de herontwikkeling van een binnenstedelijk gebied. Daarnaast voorziet de ontwikkeling in een verbetering van de ruimtelijke kwaliteit in de omgeving.

### **4 Wonen**

#### **4.1 Kader**

#### **4.1.1 Ladder voor duurzame verstedelijking**

In de Structuurvisie Infrastructuur en Ruimte (SVIR) is de Ladder voor duurzame verstedelijking geïntroduceerd. Deze verplichte toetsing is verder vastgelegd in het Barro. De Ladder houdt in dat overheden nieuwe stedelijke ontwikkelingen moeten motiveren met oog voor de onderliggende vraag in de regio, de beschikbare ruimte binnen het bestaande stedelijke gebied en een multimodale ontsluiting. Nationaal belang 13, zoals geformuleerd in de Structuurvisie Infrastructuur en Ruimte, vraagt om een zorgvuldige afweging en transparante besluitvorming bij alle ruimtelijke en infrastructurele besluiten. Dit moet met behulp van de Ladder van duurzame verstedelijking worden onderbouwd.

Ter invulling van het 6de en het 13de Nationaal Belang uit het SVIR is op 1 oktober 2012 het Besluit ruimtelijke ordening (Bro) gewijzigd. Bij deze wijziging is in het Bro de zogenaamde ladder voor duurzame verstedelijking als procesvereiste opgenomen. Deze ladder is kaderstellend voor alle juridisch verbindende ruimtelijke plannen van de decentrale overheden, zoals het bestemmingsplan. Deze ladder stelt eisen aan de motivering van onder meer bestemmingsplannen die nieuwe stedelijke ontwikkelingen mogelijk maken. Het doel van de ladder is een goede ruimtelijke ordening in de vorm van een optimale benutting van de ruimte in stedelijke gebieden. Nieuw te realiseren stedelijke ontwikkelingen moeten worden gemotiveerd met behulp van een drietal opeenvolgende stappen (treden). Hierbij is het volgende stroomschema van toepassing.

*Afbeelding 4.1: Stroomschema ladder voor duurzame verstedelijking*

Als hulpmiddel voor de toepassing van het stroomschema is door het Ministerie van Infrastructuur en Milieu de "Handreiking Ladder voor duurzame verstedelijking" opgesteld. Uit de handreiking blijkt dat toepassing van de ladder verplicht is voor opgaven, die nieuwe stedelijke ontwikkelingen mogelijk maken.

Wat onder stedelijke ontwikkeling wordt verstaan is in het Bro opgenomen. Een stedelijke ontwikkeling is volgens het besluit 'een ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'. Uit de, in deze begripsbepaling genoemde voorbeelden is op te maken dat bij onderhavig plan, het plan Pius X in Woerden, sprake is van een stedelijke ontwikkeling, meer specifiek een woningbouwlocatie.

#### **Trede 1 (Is er regionale behoefte?)**

In de eerste trede wordt beoordeeld of de beoogde ontwikkeling voorziet in een regionale en intergemeentelijke behoefte. Deze eerste trede verplicht de overheid om de nieuwe stedelijke ontwikkeling af te stemmen op de actuele behoefte en de wijze waarop in die behoefte wordt voorzien ook regionaal af te stemmen. Die behoefte kan zowel zien op de omvang als de kwaliteit van de nieuwe stedelijke ontwikkeling.

#### *Provinciale woningbouwcijfers*

De provinciale woningbouwcijfers zijn opgenomen in de provinciale ruimtelijke structuurvisie (PRS). De provincie heeft een programma van 68.175 woningen opgenomen in de PRS. Ruim 80 procent van dit programma kan worden gerealiseerd binnen de rode contouren. Daarmee voldoet de provincie aan haar ambitie om ten minste twee derde deel in het bestaand stedelijk gebied (binnen de rode contouren) te realiseren. Het woningbouwprogramma is tot stand gekomen na overleg met gemeenten, op basis van bestaande plannen en nog beschikbare (binnenstedelijke) capaciteiten en de, grotendeels uit de Ontwikkelingsvisie NV Utrecht voortkomende, uitbreidingslocaties. De (gemiddelde) woningproductie in de afgelopen jaren en prognosecijfers over de woningbehoefte zijn daarbij gebruikt als referentie. Het is een indicatief programma, waarvan verwacht wordt dat realisatie in de PRS-periode, dus 2013 tot 2028, haalbaar is.

| Regio            | Binnenstedelijk | Uitbreiding   | Totale woningbouwprogramma |  |  |  |  |
|------------------|-----------------|---------------|----------------------------|--|--|--|--|
| Regio Utrecht    | 32.545          | 7.750         | 40.295                     |  |  |  |  |
| Regio Amersfoort | 11.970          | 4.510         | 16.480                     |  |  |  |  |
| Regio West       | 4.610           | 290           | 4.900                      |  |  |  |  |
| Regio Zuid Oost  | 6.125           | 375           | 6.500                      |  |  |  |  |
| TOTAAL Provincie | (81 %) 55.250   | (19 %) 12.925 | 68.175                     |  |  |  |  |

*Afbeelding 4.2: Provinciaal woningbouwprogramma*

In de PRS is een productiecijfer voor Woerden aangegeven van 2.250 woningen voor de periode tot 2028.

#### *Woerden Woont – Woonvisie Woerden 2015-2020*

De gemeente Woerden heeft haar woonbeleid geactualiseerd in de woonvisie Woerden 2015-2020 'Woerden Woont' (9 juli 2015). In de woonvisie legt de gemeente haar ambitie, doelstellingen en beleid vast voor het wonen.

De gemeente erkent de kwaliteiten van het wonen in de dorpen en in de wijken en heeft hiervoor ook per kern een aparte deelvisie opgesteld waarin de wensen en mogelijkheden per kern beschreven zijn. De woonvisie Woerden en de deelvisies per kern vormen tezamen het woonbeleid voor de gemeente Woerden.

#### Nieuwbouwopgave

De nieuwbouwopgave tot 2020 is om circa 1.000 woningen netto toe te voegen. Er wordt een gevarieerd aanbod gerealiseerd. Er zijn een paar aandachtspunten: In de dorpen ligt een opgave om ook woningen te bouwen voor senioren in vrije sector huur en koop. In Harmelen en Zegveld wordt beperkt nieuwbouw gerealiseerd voor starters. In de stad Woerden is er vraag naar twee-onder-eenkapwoningen. Een gemiddelde van 25% sociaal blijft van toepassing. De opgave voor sociale huur is vooralsnog geraamd op een netto toevoeging van 81 woningen tot 2030. Daadwerkelijke realisatie is afhankelijk van de beschikbaarheid, omvang, ligging en overige kenmerken van locaties. Ook wensen en (financiële) mogelijkheden spelen een belangrijke rol.

#### *Stad Woerden Woont - Deelvisie voor stad Woerden van de gemeente Woerden*

Per dorp en voor de wijken is een bijeenkomst georganiseerd. Zo ook voor de stad Woerden waar twee wijksessies voor georganiseerd zijn: Woerden-oost (centrum, Staatsliedenkwartier, Snel en Polanen en Waterrijk) en Woerden-west (Schilderskwartier, Bloemen- en Bomenkwartier en Molenvliet oost en west). Doel van deze wijksessies was het inventariseren van de tevredenheid onder de inwoners, de woonwensen en het bespreken van de mogelijkheden voor nieuwbouw en bestaande woningvoorraad. Naast inwoners, mede vertegenwoordigd door de wijkplatforms, zijn ook de bij het wonen betrokken partijen, zoals de corporaties, zorgpartijen, makelaars en ontwikkelaars, aanwezig geweest om hun bijdrage te leveren aan de bijeenkomst. Wonen is meer dan alleen de woning. Het gaat ook om betaalbaarheid en leefbaarheidsaspecten zoals een veilige woonomgeving, voorzieningen, bereikbaarheid en zorg. De woonvisie richt zich primair op de woningvoorraad: kaders voor de nieuwbouw en richtlijnen voor verbetering van de bestaande voorraad. Verder is ingegaan op wonen en zorg, waarbij het aan zorg gerelateerde wonen uitgewerkt is in de woonvisie.

In de periode 2015-2020 is een bevolkingsgroei geprognotiseerd van 9%. De periode erna neemt de bevolkingsgroei geleidelijk af naar 4% groei in de periode 2020-2025 en 3% groei in de periode 2025- 2030. Dit rechtvaardigt een hogere woningbouwproductie tot 2020 en erna een iets lagere productie. We gaan uit van een gemiddelde productie van 144 woningen per jaar tot 2020. In de periode vanaf 2020 wordt vooralsnog rekening gehouden met een geleidelijke afname van de productie naar een gemiddelde van 94 woningen per jaar.

De aantallen zijn een richtlijn voor de gemiddelde netto oplevering van het aantal woningen per jaar. De werkelijkheid kan grilliger zijn. De oplevering is bijvoorbeeld ook afhankelijk van de omvang en fasering van projecten. Wel blijft het bij bouwen voor de eigen behoefte van belang om een geleidelijke oplevering na te streven. Daadwerkelijke realisatie is afhankelijk van de beschikbaarheid, omvang, ligging en overige kenmerken van locaties. Ook wensen en (financiële) mogelijkheden spelen een belangrijke rol. In onderstaande afbeelding is aangegeven wat het totale woningbouwprogramma van Woerden bedraagt tot 2022 en verder.

|              |                |  |  |                        |  | Totaal 2015  2016  2017  2017  2018  2019  2020  2021  2021  2022 ev |
|--------------|----------------|--|--|------------------------|--|----------------------------------------------------------------------|
| Stad Woerden | 1682   194 284 |  |  | 247   140   139     50 |  | 400                                                                  |

*Afbeelding 4.3: Gepland woningbouwprogramma (bron: locatiemonitor 2014-2015)*

In Schilderskwartier zijn al woningbouwontwikkelingen voorzien die ook in de deelvisie zijn opgenomen. De voorgenomen ontwikkeling in het voormalige Pius X gebied is in de deelvisie al opgenomen. De volgende afbeelding (afbeelding 4.4) geeft weer dat 30 appartementen in het sociale karakter zijn voorzien.

| Programma             | Aantallen en planning |
|-----------------------|-----------------------|
| Aantal woningen       | 30                    |
| Aandeel sociaal       | 30 (100%)             |
| Aandeel appartementen | 30 (100%)             |
| Planning oplevering   | 2016                  |

*Afbeelding 4.4: programma ter plaatse van de voormalige Pius X gebied (Bron: locatiemonitor 2014-2015 (april 2015))*

Zoals blijkt uit voorgaande afbeelding, is de voorgenomen ontwikkeling opgenomen in het definitieve woningbouwprogramma. Dit woningbouwprogramma is regionaal afgestemd. De voorgenomen ontwikkeling wordt op basis van trede 1 (regionale behoefte) dan ook haalbaar geacht.

#### **Trede 2 (Is (een deel van) de regionale behoefte op te vangen binnen het bestaand stedelijk gebied?)**

Binnen deze trede wordt bekeken of er binnen bestaand stedelijk gebied in de behoefte kan worden voorzien.

De voorgenomen ontwikkeling is voorzien in het stedelijke gebied. Dit blijkt uit de Provinciale Structuurvisie 2013 – 2028 en uit de Provinciale Ruimtelijke Verordening. Hiermee kan deze trede positief worden beantwoord. Een nadere toetsing van andere mogelijke geschikte locaties is daarom niet meer nodig.

#### **Trede 3 (Zoek een locatie die multimodaal ontsloten is of kan worden voor de resterende regionale behoefte)**

In het kader van trede 3 wordt beoordeeld in hoeverre de ontwikkeling mogelijk is op locaties die al ontsloten zijn of ontsloten worden door verschillende modaliteiten (zogenaamd multimodaal ontsloten) op een schaal die passend is bij de beoogde ontwikkeling. Multimodaal ontsloten wil zeggen dat een locatie op de schaal waarop deze functioneert door meerdere vervoerwijzen is ontsloten of wordt ontsloten.

Aangezien de locatie binnenstedelijk is, en bestaande ontsluitingswegen gehandhaafd blijven, kan ook deze trede positief worden beantwoord.

#### **4.2 Conclusie**

De ontwikkelingen die met onderhavig bestemmingsplan worden mogelijk gemaakt zijn in overeenstemming met de gemeentelijke woonvisie en de deelvisie voor de kern Woerden. Daarnaast zijn alle treden van de ladder voor duurzame verstedelijking positief beantwoord. De voorgenomen ontwikkeling en daarmee ook het bestemmingsplan wordt dan ook haalbaar geacht.

### **5 Mobiliteit**

#### **5.1 Kader**

#### *Structuurvisie Infrastructuur en Ruimte*

De Structuurvisie Infrastructuur en Ruimte (SVIR) vervangt onder andere de Nota Mobiliteit en vormt de visie van het Rijk op het gebied van mobiliteit, bereikbaarheid, ruimte, milieu en leefbaarheid tot 2040.

De SVIR voorziet een groei in de mobiliteitsbehoefte tot 2030. Deze groei is het grootst in de Randstad en Brabant. Om de concurrentiekracht van Nederland te versterken, is een netwerk van hoogwaardige internationale verbindingen nodig, net als een goede nationale bereikbaarheid van onze belangrijkste economische regio's. Het Rijk zet de gebruiker van mobiliteit centraal. Het verknopen van verkeerssystemen en vervoerwijzen neemt daarbij een belangrijke plaats in, net als het beter benutten van infrastructuur, met een volwaardige plaats voor langzaam en recreatief verkeer. Het Rijk mikt op multimodale (keten)maatregelen die het gebruik van de capaciteit optimaliseren.

#### *Strategisch Plan Verkeersveiligheid 2008 - 2020*

Het Strategisch Plan Verkeersveiligheid 2008 - 2020 van het Ministerie van Verkeer en Waterstaat geeft een visie weer op het aspect 'verkeersveiligheid' in Nederland. De ambitieuze doelen (qua verkeersdoden en -gewonden) uit de Nota Mobiliteit moeten worden omgezet in beleid. Drie pijlers daarin zijn: samenwerking, integrale aanpak en "Duurzaam Veilig". Het verkeersveiligheidsbeleid in Nederland van de afgelopen jaren was succesvol; dat moet worden gecontinueerd. Op basis van generieke maatregelen (maatregelen die in de basis overal gelden, die de afgelopen jaren al zijn ingezet en die moeten worden gecontinueerd) alsook met specifieke aandachtsgebieden zou dit kunnen worden bewerkstelligd. Het is van groot belang dat er een goede afstemming en samenwerking plaatsvindt met alle betrokken partijen.

#### *Strategisch Mobiliteitsplan Provincie Utrecht (SMPU) (2004 –2015)*

Met het Strategisch Mobiliteitsplan Provincie Utrecht (SMPU) wordt voorzien in de behoefte aan een actueel, realistisch en concreet beleidsplan voor de komende tien tot vijftien jaar. Volgens het rijksbeleid moet bij het plannen van nieuwe verstedelijking in de provincie Utrecht rekening worden gehouden met de effecten op het verkeers- en vervoersysteem. De (kwaliteit van de) bereikbaarheid in en van het gebied en van de Randstad geldt als een belangrijk uitgangspunt in het ruimtelijk beleid. De kwaliteit van de leefomgeving, in termen van hinder voor mensen, natuur en milieu, is een ander belangrijk uitgangspunt.

Drie hoofddoelen staan centraal in het verkeers- en vervoerbeleid:

- Het realiseren van een doelmatig verkeers- en vervoersysteem om de bereikbaarheid in en van de provincie Utrecht en de Randstad te waarborgen.
- Het verbeteren van de veiligheid van het verkeers- en vervoersysteem voor gebruikers en omwonenden.
- Het verminderen van de negatieve effecten van verkeer en vervoer op de kwaliteit van de leefomgeving.

#### *Parkeerbeleid gemeente Woerden*

Werkgelegenheid is van belang voor het functioneren van de stad. Dat betekent in zijn algemeenheid dat een goede bereikbaarheid een randvoorwaarde is. Parkeren maakt daar deel van uit, zowel voor werknemers als bezoekers. De algemene beleidslijn voor bedrijven- en kantoorlocaties is dat de eigen parkeerbehoefte (werknemers, bezoekers) op eigen terrein dient plaats te vinden en er geen parkeren op de openbare weg wordt toegestaan (met uitzondering van terreinen en straten die zijn aangewezen voor vrachtwagenparkeren). Op bestaande bedrijventerreinen zal de huidige situatie met betrekking tot het parkeren worden gehandhaafd en op nieuwe bedrijventerreinen zal dit worden afgedwongen.

Op 8 maart 2012 is de Nota parkeernormen in werking getreden. De Nota parkeernormen heeft als doel om bij nieuwe of te wijzigen ruimtelijke plannen en projecten de hoeveelheid parkeerplaatsen te kunnen bepalen en de bereikbaarheid en leefbaarheid te waarborgen. Een tweede doel van de nota is om de toepassing van de parkeernormen inzichtelijker te maken, zodat het voor burgers, bedrijven en ontwikkelaars duidelijk is welke normen gehanteerd worden bij de betreffende bouwaanvraag of ruimtelijke ontwikkeling.

In de Nota wordt uitgegaan van een tweedeling van de gemeente Woerden:

- Centrum;
- Overige gebieden.

De parkeernormen zijn onderverdeeld in functies en geven een indicatie van de omvang van het benodigde aantal parkeerplaatsen. Bij ontwikkelingen worden vaak verschillende functies bij elkaar samen gebracht. Bij ontwikkelingen waar minimaal twee functies gebruik kunnen maken van dezelfde parkeervoorziening is er de mogelijkheid om de uitwisselbaarheid van de parkeervoorziening te onderzoeken.

#### **5.2 Onderzoek**

#### *Mobiliteit*

Om de verkeersintensiteit te berekenen, is het van belang te bepalen waar de woning ligt en wat voor type woning het betreft. In het geval van de voorgenomen ontwikkeling betreffen het sociale huurwoningen (appartementen) in het duurste segment, liggen de woningen in de schil van het centrum en is sprake van een matig stedelijk gebied. Gezien het voorgaande wordt uitgegaan van een gemiddelde verkeersgeneratie van 5 motorvoertuigen per dag2 per woning. Met een totaal van 30 woningen, bedraagt het aantal vervoersbewegingen maximaal 150.

In de voorgaande situatie was sprake van een basisschool. Een basisschool kent een verkeersgeneratie van maximaal 11,6 motorvoertuigen per 100 m2 . Het aantal m2 bedroeg 995 m 2 , waarmee de verkeersgeneratie in totaal 115 motorvoertuigen (11,6 x 9,95) per dag bedroeg.

Dit betekent dat sprake is van een toename van ongeveer 35 motorvoertuigen per dag. Deze toename is miniem, aangezien voor de aangrenzende Rembrandtlaan een hogere verkeersgeneratie per dag is berekend. De toename van het aantal motorvoertuigen wordt gezien het voorgaande acceptabel geacht.

De ontsluiting van het plangebied wijzigt niet ten opzichte van de bestaande situatie. Het plangebied blijft ontsloten via de Rembrandtlaan, de Anthonie van Dijckstraat en de Rubensstraat.

 2 *de aangehouden normen zijn gebaseerd op kengetallen uit de CROW-publicatie 317 'Kerncijfers parkeren en verkeersgeneratie'*

#### *Parkeren*

Zoals het beeldkwaliteitplan (bijlage 1) al voorschrijft, dient per woning 1,4 parkeerplaatsen te worden gerealiseerd. In het geval van de voorgenomen ontwikkeling betreffen het 30 woningen. Het minimaal aantal te realiseren parkeerplaatsen voor de woningen bedraagt daarmee 42.

Daarnaast grenzen ook nog twee gebouwen - een gymzaal (395 m2 ) en een maatschappelijke bestemming (meest negatieve is een kinderdagverblijf van 600 m 2 ) – aan het oosten van het plangebied. Voor een gymzaal geldt een parkeernorm van 1,95 per 100 m2 en voor een kinderdagverblijf 1,2 per 100 m2 . Het totaal aantal parkeerplaatsen voor de gymzaal en het kinderdagverblijf bedraagt daarmee in totaal 15 (8 (3,95 x 1,95) + 9 (6 x 1,2)). Het totaal aantal benodigde parkeerplaatsen bedraagt daarmee 57.

Binnen het plangebied is ruimte gereserveerd voor in ieder geval 54 parkeerplaatsen. De overige drie parkeerplaatsen zijn voorzien naast het complex 1055, gelegen ten noorden van het plangebied. Gezien het voorgaande is voldaan aan het voorzien in voldoende parkeergelegenheid.

#### **5.3 Conclusie**

In het plangebied en de omgeving zijn voldoende parkeerplaatsen beschikbaar om het aantal benodigde parkeerplaatsen voor de 30 woningen en de maatschappelijke functies op te vangen. Tot slot neemt de verkeersaantrekkende werking toe, maar is de aangrenzende Rembrandtlaan berekend op deze toename.

### **6 Cultuurhistorische waarden**

#### **6.1 Archeologie**

#### **6.1.1 Kader**

#### *Verdrag van Malta*

Op internationaal niveau geldt dat Nederland in 1992 het Verdrag van Malta heeft ondertekend en in 1998 geratificeerd. Doel van dit verdrag is om op verantwoorde wijze om te gaan met archeologische belangen in de ruimtelijke ordening.

Een belangrijk uitgangspunt van het Verdrag van Malta en het rijksbeleid is dat het behoud in situ (op de oorspronkelijke plaats) voorgaat op het behoud ex situ (opgraven en bewaren in depot). Van belang is dat door middel van veldonderzoek vroegtijdig inzicht wordt gegeven in de archeologische en cultuurhistorische waarden in het gebied. Op deze manier kunnen de aanwezige waarden bij de planontwikkeling voldoende worden gewaarborgd.

Het Verdrag van Malta vindt zijn weerslag in een (ingrijpende) wijziging van de Monumentenwet 1988 die in 2007 van kracht is geworden.

#### *Wet op de Archeologische Monumentenzorg*

Op 1 september 2007 is de Wet op de Archeologische Monumentenzorg in werking getreden. Hiermee zijn de uitgangspunten van het Verdrag van Malta binnen de Nederlandse wetgeving geïmplementeerd. De wet regelt de bescherming van archeologisch erfgoed in de bodem, de inpassing ervan in de ruimtelijke ontwikkeling en de financiering van opgravingen: 'de veroorzaker betaalt'.

Het belangrijkste doel van de wet is het behoud van het bodemarchief in situ (ter plekke), omdat de bodem de beste garantie biedt voor een goede conservering van de archeologische waarden. Het is verplicht om in het proces van ruimtelijke ordening tijdig rekening te houden met de mogelijke aanwezigheid van archeologische waarden. Op die manier komt er ruimte voor overweging van archeologievriendelijke alternatieven. De eigen rol van de overheden wordt hierbij steeds belangrijker. Gemeenten moeten rekening houden met archeologie bij nieuwe bestemmingsplannen.

Belangrijke punten in de wet zijn onder andere:

- Zorgplicht voor alle overheidslagen, zo ook gemeenten.
- Het bestemmingsplan is het instrument waarbinnen de archeologische monumentenzorg kan worden geregeld. Via het bestemmingsplan kunnen voorwaarden en regels worden verbonden aan omgevingsvergunningen en afwijkingsbesluiten. In het belang van de archeologische monumentenzorg kan een vergunning ook niet verleend worden.
- De veroorzaker is financieel en operationeel verantwoordelijk voor de archeologische monumentenzorg.
- Expliciete verplichting voor overheden en uitvoerende instanties tot terugmelden van resultaten van het archeologisch (voor-)onderzoek.

#### *Bodemschatten van Woerden (september 2007)*

Het Beleidsplan Archeologische Monumentenzorg van de gemeente Woerden zet uiteen welke doelen de gemeente wil verwezenlijken ten aanzien van de archeologie, welke uitgangspunten zij daarbij hanteert en hoe deze doelen gerealiseerd moeten worden. Het Archeologische monumentenzorgbeleid van de gemeente Woerden kent drie doelstellingen: behoud en beschermen van de Woerdense bodemschatten, vermeerdering van kennis over de bewoningsgeschiedenis van Woerden en het omliggende landelijke gebied en optimaal gebruik maken van de kansen die voorlichting en educatie op het gebied van archeologie bieden.

Uitgangspunt is dat archeologische resten zoveel mogelijk in de bodem moeten worden bewaard. Indien blijkt dat dit niet mogelijk is, zal door middel van onderzoek, documentatie en conservering de kennis van de archeologische resten behouden moeten blijven. Hierbij geldt het uitgangspunt "de verstoorder betaalt…".

Om het bodemarchief doeltreffend te beheren en mee te wegen in de ruimtelijke inrichting is kennis van de archeologische voorraad een eerste vereiste. Voor de gemeente Woerden is daarom een Archeologische BasisKaart (ABK) opgesteld. Hierop zijn de bekende en verwachte archeologische waardevolle terreinen aangegeven. Daarnaast dient regelmatig archeologisch onderzoek te worden verricht en moet de ABK regelmatig worden geactualiseerd.

#### *Archeologische beleidskaart gemeente Woerden*

Op 15 december 2010 heeft de gemeenteraad van de gemeente Woerden de Archeologische beleidskaart vastgesteld. Om de gemeentelijke rol als beslissend bestuursorgaan (bevoegd gezag) adequaat en rechtmatig te vervullen heeft de gemeente Woerden een gemeentedekkende archeologische beleidskaart ontwikkeld als instrument voor de uitvoering van haar archeologiebeleid. Dit document bestaat uit:

- 1. een waarden- en verwachtingenkaart die een actueel en realistisch beeld geeft van het gemeentelijk bodemarchief in de gehele gemeente;
- 2. een maatregelenkaart waarin de waarden- en verwachtingen worden gekoppeld aan onderzoekseisen, ontheffingen en planologische maatregelen;
- 3. een toelichting waarin de werkwijze, bronnen en keuzes worden gemotiveerd.

De Monumentenwet biedt gemeenten de beleidsruimte om, in het belang van de archeologische monumentenzorg en afhankelijk van de plaatselijke situatie, af te wijken van de in de wet opgenomen algemene ontheffing voor archeologisch vooronderzoek bij bodemingrepen tot 100 m2 . Daartoe is het grondgebied van Woerden op de beleidskaart onderverdeeld in zes categorieën van zones/terreinen met een archeologische waarde of verwachting. Op de zogenaamde maatregelenkaart zijn deze zones gekoppeld aan een eigen planologisch regime van onderzoekseisen, diepte- en oppervlakteontheffingscriteria. Bij de invulling daarvan heeft Woerden een afweging gemaakt tussen haar archeologische ambities (dat wil zeggen bedreigingen voor het bodemarchief tot een minimum beperken, conform beleidsnota Bodemschatten van Woerden, 2007) en de eisen van 'normaal' ruimtegebruik en ruimtelijke ontwikkeling.

- Categorie 1: Archeologisch monument
- Categorie 2: Archeologisch waardevol terrein
- Categorie 3: Hoge archeologische verwachtingswaarde
- Categorie 4: Middelhoge archeologische verwachtingswaarde
- Categorie 5: Lage archeologische verwachtingswaarde

#### **6.2.1 Onderzoek**

Uit de Archeologische beleidskaart van de gemeente Woerden blijkt, dat het plangebied is aangewezen als een gebied met een 'Middelhoge verwachting' (afbeelding 6.1). Voor archeologisch waardevolle terreinen geldt een onderzoeksplicht indien een plangebied groter is dan 1.000 m2 en de diepte van de bodemingreep meer dan 100 cm ten opzichte van het maaiveld betreft. Aangezien het plangebied echter onder de 2.500 m2 blijft, is een vrijstellingsregel van toepassing. Deze regel stelt dat ontwikkelingen onder de 2.500 m2 niet onderzoeksplichtig zijn. Statistisch gesproken is in deze zone namelijk een groot onderzoeksgebied nodig om voldoende kans te maken dat archeologisch vooronderzoek ook rendement (kenniswinst) oplevert.

*Afbeelding 6.1: Archeologische waarden binnen het plangebied (rood omlijnd)*

#### **6.2.2 Conclusie**

Het aspect archeologie vormt gezien het voorgaande geen belemmering voor het plan.

#### **6.2 Monumenten**

#### **6.2.1 Kader**

#### *Nota Belvedère*

De "Nota Belvedère; Beleidsnota over de relatie cultuurhistorie en ruimtelijke inrichting" uit 1999 richt zich op het behoud en de versterking van de cultuurhistorische identiteit van de leefomgeving. De voornaamste opgave van de nota is het vinden van een verantwoord evenwicht tussen de diverse ruimtelijke opgaven, waarbij het omgaan met cultuurhistorische kwaliteiten een belangrijke rol speelt.

De Nota Belvedère geeft een visie op de wijze hoe met de cultuurhistorische kwaliteiten van het fysieke leefmilieu in de toekomstige ruimtelijke inrichting van Nederland kan worden omgegaan en beschrijft daarvoor ook de maatregelen. De cultuurhistorische identiteit wordt hiermee sterker richtinggevend voor de inrichting van de ruimte. Dit betekent niet dat een restrictief regime wordt gevoerd, gericht op het weren van ruimtelijke ontwikkelingen, maar wel dat randvoorwaarden worden gesteld aan de vormgeving van ruimtelijke ontwikkelingen.

#### **6.2.3 Onderzoek en conclusie**

In het plangebied zijn geen monumenten aanwezig. Het aspect cultuurhistorie vormt gezien het voorgaande geen belemmering voor het plan.

### **7 Milieu**

#### **7.1 Algemeen**

In dit hoofdstuk wordt ingegaan op de diverse milieuaspecten die relevant zijn voor het plangebied. Per milieuaspect wordt het geldende wettelijk en/of het beleidskader beschreven. Daarnaast wordt het uitgevoerde onderzoek belicht waarbij de resultaten kort worden weergegeven. Ten slotte wordt op basis van het kader en het onderzoek de conclusie weergegeven.

#### **7.2 M.e.r-beoordeling**

#### **7.2.1 Kader**

Op grond van hoofdstuk 7 van de Wet milieubeheer en het Besluit milieueffectrapportage (Besluit m.e.r.) is het noodzakelijk om ten behoeve van een bestemmingsplan dat kaderstellend is voor projecten met grote milieugevolgen, een plan-m.e.r. op te stellen. Onderdeel D van de bijlage Besluit m.e.r. geeft de omvang van dergelijke projecten. Hierbij geldt sinds de aanpassing van het Besluit m.e.r. per 1 april 2011 de omvang als richtwaarde en niet als absolute drempelwaarde. Daarom is altijd een toets noodzakelijk of sprake is van een project met grote milieugevolgen. Deze toets dient plaats te vinden aan de hand van de criteria van Bijlage III, van de EU-richtlijn m.e.r. De hoofdcriteria waaraan moet worden getoetst zijn: kenmerken van de projecten, plaats van de projecten en kenmerken van het potentiële effect. Het mag duidelijk zijn dat wanneer een project ruim beneden de omvang uit de bijlage van het Besluit m.e.r. blijft, deze beoordeling beknopt kan zijn.

#### **7.2.2 Onderzoek**

De voorgenomen ontwikkeling is niet opgenomen op de lijst met m.e.r.-beoordelingsplichtige activiteiten. Ook zal de verkeersaantrekkende werking niet nadelig toenemen. Gezien het voorgaande is het niet benodigd een plan-m.e.r. op te stellen.

#### **7.2.3 Conclusie**

Gezien het voorgaande vormt het aspect m.e.r.-beoordeling geen belemmering voor de haalbaarheid van dit bestemmingsplan.

#### **7.3 Geluid**

#### **7.3.1 Kader**

Tussen de Wet ruimtelijke ordening (Wro) en de Wet geluidhinder (Wgh) is een koppeling gelegd, zie art. 76 en 76a van de Wgh. Dit betekent dat de geluidssituatie binnen het plangebied moet voldoen aan de voorwaarden uit de Wgh.

In het kader van de Wet geluidhinder liggen er zones rond wegen en spoorlijnen en gezoneerde industrieterreinen. Binnen een zone moet voor het realiseren van nieuwe geluidsgevoelige bestemmingen, zoals woningen, onderzoek worden gedaan naar de geluidbelasting. Wegen op een woonerf of met een maximumsnelheid van 30 km/uur hebben geen zone. Voor dit plan Pius X is alleen het aspect wegverkeer relevant.

#### *Wegverkeer*

Binnen de geluidszone geldt een voorkeurswaarde van 48 dB Lden voor de geluidsbelasting bij nieuwe geluidsgevoelige bestemmingen. Hierbij geldt een toetsing per afzonderlijke weg.

Een weg binnen de bebouwde kom heeft een zonebreedte van 200 meter indien de weg 1 of 2 rijbanen bevat. Bij overschrijding van de voorkeurswaarde moet worden onderzocht of geluidsreducerende maatregelen getroffen kunnen worden, waarbij de volgorde bron- overdracht- en ontvangermaatregelen de voorkeur geniet. Pas als blijkt dat niet aan de voorkeurswaarde kan worden voldaan kan het College van B en W een hogere waarde verlenen (ontheffing van de voorkeurswaarde). Hierbij geldt een maximale ontheffingswaarde van 63 dB Lden voor binnenstedelijke situaties.

#### *Goede ruimtelijke ordening*

Volgens de Wet geluidhinder behoeven wegen met een maximumsnelheid van 30 km/uur niet te worden getoetst, omdat ze geen geluidszone hebben. Toch kan de geluidsbelasting van dergelijke wegen hoger zijn dan de voorkeurswaarde. Vanaf een intensiteit van 1.500 motorvoertuigen per etmaal bij asfaltverharding of 600 motorvoertuigen per etmaal bij klinkerbestrating kan de voorkeurswaarde al worden overschreden. Daarom moet in het kader van een goede ruimtelijke ordening de geluidbijdrage van deze wegen worden onderzocht.

#### *Bouwbesluit*

Om te voorkomen dat teveel geluid vanwege het wegverkeer de woningen binnendringt, zullen de appartementen geluid geïsoleerd moeten worden. In het Bouwbesluit 2012 wordt als uitgangspunt een maximaal toelaatbaar binnenniveau van 33 dB gehanteerd. Afhankelijk van de uitkomsten van het uit te voeren akoestisch onderzoek moet ook nader onderzoek worden uitgevoerd naar de karakteristieke geluidwering van de gevels.

#### **7.3.2 Onderzoek**

Het plangebied wordt omsloten door de wegen Rembrandtlaan (50 km/h), Rubensstraat (30 km/h), Jan van Goyenstraat (30km/h) en Anthonie van Dijckstraat (30m km/h). De eerste twee wegen zijn vanwege de verkeersintensiteit volgens het geluidmodel van de Omgevingsdienst akoestisch relevant.

Het plangebied ligt in een geluidzone. De Omgevingsdienst heeft de geluidbelasting ten gevolge van alle gezoneerde wegen voor het jaar 2025 berekend met het rekenmodel GeoMilieu, versie 2.40. De hieruit voortgekomen geluidbelastingen zijn weergegeven in afbeelding 7.1.

Uit de geluidbelasting van wegverkeer blijkt dat de hoogste geluidbelasting maximaal 58 dB Lden (met aftrek) bedraagt. Dit betekent dat de voorkeursgrenswaarde van 48 dB wordt overschreden, maar naar verwachting niet de maximale ontheffingswaarde van 63 dB. Het plan kan doorgang vinden, maar er dient wel een hogere waarde procedure doorlopen te worden.

*Afbeelding 7.1: Geluidbelasting van alle gezoneerde wegen samen voor het jaar 2025*

Door de Omgevingsdienst regio Utrecht is een akoestisch onderzoek wegverkeerslawaai uitgevoerd3 waardin zowel de wettelijke geluidbelasting conform de Wet geluidhinder is bepaald als ook de totale gecumuleerde geluidbelasting. Per weg is bepaald of de voorkeurswaarde van 48 dB op de nieuw te bouwen woningen wordt overschreden. Hieruit blijkt dat op 5 toetspunten sprake is van een overschrijding van de voorkeursgrenswaarde van 48 dB Lden. Om die reden moet er onderzoek uitgevoerd worden naar mogelijke bron- en overdrachtsmaatregelen.

Het verminderen van het verkeer of het wijzigen van de samenstelling van het wegverkeer is niet mogelijk. Door het toepassen van een stil wegdek (dunne deklaag of SMA) kan de geluidbelasting ten gevolge van het wegverkeerslawaai op de appartementen wel worden verlaagd. Echter zou met het toepassen van de het stil wegdek nog steeds de voorkeursgrenswaarde ter plaatse van de voorgevel worden overschreden.

Bij de woningen waarvoor een hogere waarde wordt vastgesteld wordt onderzoek naar de geluidwering van de gevel uitgevoerd. Hierbij wordt uitgegaan van de gecumuleerde geluidbelasting.

Bij de woningen moet de gemeente in de zin van de Wet geluidhinder hogere waarden vaststellen, omdat de wettelijke voorkeursgrenswaarde wordt overschreden. Het ontwerpbesluit hogere waarde ligt gelijktijdig met het ontwerpbestemmingsplan ter inzage.

De vasts te stellen hogere waarden zijn weergegeven in de navolgende tabel.

<sup>3</sup> *Omgevingsdienst regio Utrecht, Nieuwbouw appartementen Bestemmingsplan – Pius x Akoestisch onderzoek wegverkeerslawaai, kenmerk: Z-2014-0029087/WOE1510.G203, d.d. 29 juli 2015*

| Naam      | Hoogte | Aan te vragen hogere | Weg           | Gecumuleerd |
|-----------|--------|----------------------|---------------|-------------|
| Toetspunt |        | waarde               |               |             |
| 1_B       | 4,5    | 49                   | Rembrandtlaan | 54          |
| 1_C       | 7,5    | 49                   | Rembrandtlaan | 54          |
| 2_A       | 1,5    | 52                   | Rembrandtlaan | 57          |
| 2_B       | 4,5    | 53                   | Rembrandtlaan | 58          |
| 2_C       | 7,5    | 53                   | Rembrandtlaan | 58          |

*Tabel 1: Overzicht vast te stellen hogere waarde*

#### **7.3.3 Conclusie**

Het plan ligt in de geluidzone van de Rembrandtlaan. De voorkeursgrenswaarde van 48 dB wordt vanwege de Rembrandtlaan overschreden. In en nabij het plangebied is het niet mogelijk om bron- of overdrachtsmaatregelen te treffen. Voor vijf ontvangerpunten wordt daarom een hogere waarde verleend.

#### **7.4 Luchtkwaliteit**

#### **7.4.1 Kader**

Voor luchtkwaliteit is de Wet luchtkwaliteit van toepassing. Deze Wet, onderdeel van de Wet milieubeheer, is onder meer verder uitgewerkt in het Besluit niet in betekenende mate (nibm) en de Regeling niet in betekenende mate (nibm). In het Besluit niet in betekenende mate is vastgelegd dat wanneer een ontwikkeling niet meer bijdraagt dan 3% aan de grenswaarde, deze niet hoeft getoetst te worden aan de wettelijke grenswaarden. Doorvertaald betekent dat wanneer er sprake is van een bijdrage van meer dan 1,2 microgram per m3 dit wordt aangemerkt als in betekenende mate. In de Regeling niet in betekenende mate is dit doorvertaald naar 1.500 woningen.

| Stikstofdioxide<br>(NO2)                    | Mens   | Jaargemiddelde                                                                                                                                                                          | 40/60 ug/m3                                         | Grenswaarde 4)                                   |
|---------------------------------------------|--------|-----------------------------------------------------------------------------------------------------------------------------------------------------------------------------------------|-----------------------------------------------------|--------------------------------------------------|
|                                             | Mens   | Uurgemiddelde; overschrijding is<br>toegestaan op niet meer dan 18<br>keer per jaar                                                                                                     | 200 µg/m3                                           | Grenswaarde 5)                                   |
|                                             | Mens   | Uurgemiddelde: waargenomen<br>gedurende drie opeenvolgende uren<br>in een gebied van minimaal 100<br>km2                                                                                | 400 µg/m3                                           | Alarmdrempel 6)                                  |
| Stikstofoxiden<br>(NO2)                     | Natuur | Jaargemiddelde                                                                                                                                                                          | 30 ug/m3                                            | Grenswaarde 7)                                   |
| Fijn stof<br>(PM10)                         | Mens   | Jaargemiddelde                                                                                                                                                                          | 40 µg/m3                                            | Grenswaarde                                      |
|                                             | Mens   | Daggemiddelde; overschrijding is<br>toegestaan op niet meer dan 35<br>dagen per iaar                                                                                                    | 50 µg/m3                                            | Grenswaarde                                      |
| Fijnere fractie van fijn<br>stof (PM2.5) 8) | Mens   | Jaargemiddelde                                                                                                                                                                          | 25 ug/m3                                            | Grenswaarde<br>(2015)                            |
|                                             | Mens   | Jaargemiddelde, gemiddelde op<br>basis van metingen op stedelijke<br>achtergrondlocaties, de zogeheten<br>blootstellingsconcentratie                                                    | 20 ug/m3                                            | Grenswaarde<br>(2015)                            |
|                                             | Mens   | Jaargemiddelde, gemiddelde op<br>basis van metingen op stedelijke<br>achtergrondlocaties over de jaren<br>2009 tot en met 2011<br>respectievelijk over de jaren 2018<br>tot en met 2020 | 0-20% (15%<br>vermindering<br>voor<br>Nederland 10) | Streefwaarde<br>(2020, ten opzichte van<br>2010) |
|                                             | Mens   | Jaargemiddelde                                                                                                                                                                          | 20 ug/m3                                            | Grenswaarde, indicatief<br>(2020)                |

*Tabel: Grenswaarden stoffen*

Ruimtelijke plannen die procedures doorlopen conform de Wet op de ruimtelijke ordeningen dienen te voldoen aan het beginsel van een goede ruimtelijke ordening. De luchtkwaliteit dient geschikt te zijn voor de beoogde functie. Daarom is het wenselijk om inzicht te hebben in de luchtkwaliteitsituatie en te bepalen of de mate van blootstelling acceptabel is.

#### **7.4.2 Onderzoek**

Het voornemen is om in het plangebied 30 appartementen in maximaal 3 lagen te realiseren. Volgens het kenniscentrum voor infrastructuur, openbare ruimte en verkeer & vervoer (Crow), wordt per appartement gerekend met 5 verkeersbewegingen en met 8 verkeersbewegingen per parkeerplaats. Dit geeft in totaal 150 verkeersbewegingen (5 x 30).

Middels de NIBM-tool van kenniscentrum Infomil is bepaald of met 150 verkeersbewegingen het plan al dan niet in betekenende mate bijdraagt:

#### **Worst-case berekening voor de bijdrage van het extra verkeer als gevolg van een plan op de luchtkwaliteit**

| Extra verkeer als gevolg van het plan                          |      |  |  |  |
|----------------------------------------------------------------|------|--|--|--|
| Extra voertuigbewegingen<br>(weekdaggemiddelde)                | 150  |  |  |  |
| Aandeel vrachtverkeer                                          | 0,0% |  |  |  |
| Maximale bijdrage extra<br>in μg/m3<br>NO2<br>verkeer          | 0,13 |  |  |  |
| in μg/m3<br>PM10                                               | 0,03 |  |  |  |
| Grens voor "Niet In Betekenende Mate" in μg/m3                 | 1,2  |  |  |  |
| Conclusie                                                      |      |  |  |  |
| De bijdrage van het extra verkeer is niet in betekenende mate; |      |  |  |  |
| geen nader onderzoek nodig                                     |      |  |  |  |

Uitgaande van deze criteria, zoals deze worden gehanteerd in de Handreiking niet in betekende mate, zal bovengenoemde ontwikkeling niet in betekenende mate bijdragen aan de concentraties stikstofdioxide en fijn stof en is nader onderzoek niet noodzakelijk.

De Omgevingsdienst heeft de concentraties stikstofdioxide en fijn stof voor het jaar 2013 berekenend met het rekenmodel GeoMilieu, versie 2.30. In dit rekenmodel is het rekenhart STACKS geïntegreerd, welke voldoet aan de Regeling beoordeling. De hieruit voortgekomen concentraties zijn weergegeven in afbeeldingen 7.2 en 7.3.

*Afbeelding 7.2: Concentraties stikstofdioxide in 2013 in en nabij het plangebied*

*Afbeelding 7.3: Concentraties fijn stof (PM10) in 2013 in en nabij het plangebied*

Uit de figuren is af te leiden dat de concentratie stikstofdioxide en fijn stof zich beneden de wettelijk toegestane jaargemiddelde grenswaarde van 40 microgram per m3 bevinden.

De uurgemiddelde grenswaarde voor stikstofdioxide van 200 microgram per m3 wordt overschreden wanneer de concentraties gemiddeld op jaarbasis boven de 60 microgram per m3 uitkomen. De concentraties in het plangebied worden niet overschrijden, wat betekent dat voor het hele plangebied aan de uurgemiddelde grenswaarde wordt voldaan.

Naast een jaargemiddelde grenswaarde voor fijn stof is er ook een daggemiddelde grenswaarde van 50 microgram per m3 van kracht, die per jaar 35 keer mag worden overschreden. Uit statistische vergelijkingen van TNO en het RIVM blijkt dat deze grenswaarde bij een concentratie van 31,3 microgram per m3 vaker dan 35 keer wordt overschreden. In het plangebied wordt aan de daggemiddelde grenswaarde voldaan.

#### **7.4.3 Conclusie**

De ontwikkeling van de beoogde nieuwbouw draagt niet in betekenende mate bij aan de concentraties stikstofdioxide en fijn stof. Dit betekent dat de ontwikkeling voldoet aan het wetgevende kader voor luchtkwaliteit, zoals vastgelegd in hoofdstuk 5 van de Wet milieubeheer. Er zijn geen belemmeringen ten aanzien van luchtkwaliteit.

#### **7.5 Externe veiligheid**

#### **7.5.1 Kader**

#### *Algemeen*

Externe veiligheid is de kans om te overlijden als rechtstreeks gevolg van een ongewoon voorval waarbij een gevaarlijke stof betrokken is. Beleid en regelgeving op dit gebied is gericht op het beperken en beheersen van risico's voor de omgeving vanwege:

- a. het gebruik, de opslag en de productie van gevaarlijke stoffen (inrichtingen);
- b. het transport van gevaarlijke stoffen over wegen, waterwegen en spoorwegen;
- c. het transport van gevaarlijke stoffen door buisleidingen.

Met betrekking tot risico's wordt onderscheid gemaakt in twee risicomaten: Het plaatsgebonden risico en het groepsrisico.

Het plaatsgebonden risico is gedefinieerd als het risico op een plaats buiten een risicobron, uitgedrukt als de kans per jaar dat een persoon die onafgebroken en onbeschermd op die plaats zou verblijven, overlijdt als rechtstreeks gevolg van een ongewoon voorval binnen die risicobron waarbij een gevaarlijke stof, gevaarlijke afvalstof of bestrijdingsmiddel betrokken is. Binnen de wet- en regelgeving zijn aan deze definitie grens- en richtwaarden opgehangen ten aanzien van kwetsbare en beperkt kwetsbare objecten.

Het groepsrisico is gedefinieerd als cumulatieve kansen per jaar dat ten minste 10, 100 of 1000 personen overlijden als rechtstreeks gevolg van hun aanwezigheid in het invloedsgebied van een risicobron en een ongewoon voorval binnen die risicobron waarbij een gevaarlijke stof, gevaarlijke afvalstof of bestrijdingsmiddel betrokken is. In wet- en regelgeving is aan het groepsrisico een oriënterende waarde toegekend als indicator voor de omvang van een ramp en een afwegingsproces gericht op zelfredzaamheid, beheersbaarheid, rampenbestrijding en resteffecten.

#### *Wet- en regelgeving*

De wet- en regelgeving op het gebied van externe veiligheid biedt geen absolute veiligheid. Een kleine kans op een zwaar ongeval met gevaarlijke stoffen wordt geacht tot het normaal maatschappelijk risico te behoren.

De regelgeving voor inrichtingen met (over het algemeen) grotere hoeveelheden gevaarlijke stoffen is samengebracht in het Besluit externe veiligheid inrichtingen (Bevi). In dit Besluit is aangegeven welke bedrijven bij het verlenen van een milieuvergunning of het nemen van een besluit op grond van de Wro nadere aandacht behoeven.

In andere regelgeving dan Bevi kunnen ook risiconormen of aan te houden effectafstanden zijn opgenomen ten aanzien van inrichtingen. Te denken valt aan het Vuurwerkbesluit en het Activiteitenbesluit4 ten aanzien van propaantanks, benzine- en aardgastankstations en gasdrukregelstations.

De regelgeving met betrekking tot het transport van gevaarlijke stoffen is neergelegd in het "Besluit transportroutes externe veiligheid" en de "Wet vervoer gevaarlijke stoffen".

Externe veiligheid in relatie tot transport van gevaarlijke stoffen door buisleidingen is sinds 1 januari 2011 geregeld in het Besluit externe veiligheid buisleidingen (Bevb). Het Bevb regelt onder andere welke veiligheidsafstanden moeten worden aangehouden rond buisleidingen met gevaarlijke stoffen. De normstelling is in lijn met het Besluit externe veiligheid inrichtingen (Bevi). Daarmee zijn nieuwe kwetsbare objecten binnen de PR 10-6 contour niet toegestaan. Ook is vastgesteld dat wanneer binnen het invloedsgebied van een buisleiding een ruimtelijk besluit wordt genomen, de verantwoordingsplicht van toepassing is.

Het Bevb gaat uit van een belemmerde strook van 4 of 5 meter, afhankelijk van de werkdruk. Voor deze strook geldt een bouwverbod en een omgevingsvergunning voor het uitvoeren van werken, geen gebouwen zijnde, of van werkzaamheden.

Net als bij het Bevi worden de risicoafstanden en rekenmethodiek die volgen uit het Bevb opgenomen in een regeling, de Regeling externe veiligheid buisleidingen (Revb).

#### *Gemeentelijk beleid*

De gemeente Woerden heeft beleid opgesteld met betrekking tot de risico's als gevolg van transport van gevaarlijke stoffen per spoor. Deze notitie vormt de basis voor het voeren van een afwegingsproces ten aanzien van ruimtelijke plannen in de spoorzone in een strook van 200 meter ter weerszijden van de spoorbaan. Het proces gaat uit van drie stappen in volgorde van belangen, te weten:

- Het creëren van een minimale afstand tot de spoorbaan van 30 meter.
- Bij grootschalige bouwontwikkeling aansturen op een matrixverkaveling.
- Het treffen van maatregelen in de gebouwde omgeving.

#### **7.5.2 Onderzoek**

#### *Bedrijven – Besluit externe veiligheid inrichtingen (Bevi)*

Er zijn in de directe omgeving van het plangebied geen bedrijven gevestigd die vallen onder het Besluit externe veiligheid inrichtingen (Bevi). Het plan staat risicovolle bedrijven niet toe.

#### *Bedrijven – Overige veiligheidswetgeving*

Er zijn in de directe omgeving geen bedrijven gevestigd met een overig veiligheidsrisico. Propaantanks zijn in het bedrijvenbestand van de Omgevingsdienst, in dit deel van de gemeente Woerden, niet bekend.

#### *Transport van gevaarlijke stoffen over weg, spoor en water*

Er moet rekening gehouden worden met het vervoer van gevaarlijke stoffen over de weg, het spoor en water. Wegen, spoorwegen en vaarwegen met structureel en grootschalig vervoer van gevaarlijke stoffen liggen niet in de buurt van het plan.

<sup>4</sup> Formeel: Besluit algemene regels voor inrichtingen milieubeheer (Barim)

#### *Gemeentelijke routering*

Voor de gemeentelijke en provinciale wegen die aansluiten op de rijksweg A12 is in de gemeente Woerden een routering voor gevaarlijke stoffen vastgesteld. Over de vastgestelde route mag uitsluitend bestemmingsverkeer rijden. De route loopt niet langs of door het plangebied.

Voor noodzakelijk transport ten behoeve van laden en/of lossen van gevaarlijke stoffen buiten de vastgestelde routes is een ontheffing nodig. Aan deze ontheffing kunnen voorwaarden worden verbonden om een veiligere leefomgeving te realiseren.

Er kan langs het plangebied wel transport van gevaarlijke stoffen plaatsvinden van de nietrouteplichtige stoffen (zoals benzine) en routeplichtige stoffen met ontheffing (zoals propaan), maar de frequentie is dermate laag dat daardoor geen risico's ontstaan die ruimtelijk relevant zijn.

#### *Transport van gevaarlijke stoffen door buisleidingen*

Er moet rekening worden gehouden met transport van gevaarlijke stoffen door buisleidingen. Volgens de "provinciale risicokaart" liggen er in of nabij het plangebied geen buisleidingen voor transport van gevaarlijke stoffen. Het gasnet voor huishoudens en bedrijven valt niet binnen het kader van externe veiligheid.

#### *Elektromagnetische straling*

Er zijn in de omgeving geen hoogspanningslijnen aanwezig waarvan de indicatieve magneetveldzones tot het plangebied reiken.

Uit de gegevens op de website [www.antenneregister.nl](http://www.antenneregister.nl/) blijkt dat in de omgeving van het plangebied geen zendmasten aanwezig zijn die overschrijdingen van de geldende blootstellingslimieten voor elektrische en magnetische veldsterkten veroorzaken.

#### **7.5.3 Conclusie**

Het plan met betrekking tot de wijziging naar woonbestemming is niet in strijd met de wet- en regelgeving op het gebied van externe veiligheid.

#### **7.6 Kabels en leidingen**

#### **7.6.1 Kader**

#### *Rioolleidingen*

Leidingen die planologisch van belang zijn dienen te worden opgenomen in het bestemmingsplan. Grote rioolleidingen die door een plangebied lopen worden meegenomen in het bestemmingsplan.

#### *Drinkwatertransportleidingen*

In woongebieden liggen vaak meerdere transportleidingen die van groot belang zijn voor de drinkwatervoorzieningen van zo'n gebied. Als gevolg van het steeds intensiever gebruik van de openbare ruimte vormt de ligging van het transportnet een aandachtspunt bij diverse planvormingen voor infrastructuur, woningbouw, kantoorlocaties, etc. Om te voorkomen dat in een vrij laat stadium de aanwezigheid van de leidingen wordt geconstateerd, wordt preventief informeren als geschikt middel gezien. Om deze reden is het gewenst om de drinkwatertransportleidingen in het bestemmingsplan op te nemen.

#### *Gasleidingen*

In verband met eventuele (grond)werkzaamheden is het van belang de ligging van gasleidingen in bestemmingsplannen aan te geven. Daarnaast bevatten diverse gasleidingen een zone met bouwbeperkingen in verband met externe veiligheid.

#### **7.6.2 Onderzoek**

Uit een inventarisatie is gebleken dat er geen planologisch relevante leidingen met een dusdanig druk of omvang aanwezig zijn, dat er sprake is van een veiligheidsrisico.

#### **7.6.3 Conclusie**

Er zijn geen planologisch relevante leidingen in het plangebied aangetroffen.

#### **7.7 Bodemkwaliteit**

#### **7.7.1 Kader**

#### *Bouwen*

De Woningwet is het wettelijke instrument voor een gemeente om te regelen dat bouwwerken alleen gebouwd worden op grond die daarvoor milieuhygiënisch geschikt is. De eisen die aan een bodemonderzoek ten behoeve van een omgevingsvergunning voor het bouwen gesteld worden zijn onder andere geregeld in de Wabo met de bijbehorende regelingen en de gemeentelijke bouwverordening. Een bodemonderzoek wordt altijd voorafgegaan door een (historisch) vooronderzoek, waarbij vastgesteld wordt wat er bekend is over het voormalige en het huidige bodemgebruik en welke bodemkwaliteit bekend is of verwacht mag worden. Op grond hiervan wordt o.a. vastgesteld wat de onderzoekshypothese is en hoe het onderzoek uitgevoerd dient te worden. Belangrijke informatiebronnen zijn: het provinciaal Bodemloket en het bodemloket van de Omgevingsdienst regio Utrecht.

#### *Functiewijziging*

Bij een wijziging van de bestemming of van de functie wordt een bodemonderzoek alleen noodzakelijk geacht wanneer deze wijziging tevens een gevoeligere bodemgebruiksvorm inhoudt (bijvoorbeeld van bedrijvigheid naar wonen).

#### *Besluit bodemkwaliteit*

Het Besluit bodemkwaliteit is sinds 1 januari 2008 van kracht. Dit Besluit stelt onder andere regels aan het toepassen van grond en bagger. Een gemeente kan ervoor kiezen om hiervoor het Generieke oftewel Landelijke Beleid te volgen (dat beschreven is in het Besluit) of om Gebiedsspecifiek Bodembeleid op te stellen. Kiest een gemeente voor het Generiek Beleid dan dient een zogenaamde bodemfunctieklassenkaart vastgesteld te worden door het college van burgemeester en wethouders, met uitzondering van de gebieden waar een bodemkwaliteitskaart voor geldt. Voor deze gebieden kan een gemeente er voor kiezen om gebruik te maken van overgangsrecht.

#### **7.7.2 Onderzoek**

Van het perceel Rembrandtlaan 24 zijn diverse bodemonderzoeken bekend:

- Verkennend bodemonderzoek (d.d. 22 januari 1997). Niet bekend is wat de resultaten uit het bodemonderzoek zijn. Vervolg is uitvoeren HO;
- Oriënterend bodemonderzoek (d.d. 8 november 2004). Niet bekend is wat de resultaten uit het bodemonderzoek zijn. Vervolg is uitvoeren OO;
- Historisch bodemonderzoek (d.d. 1 juli 2004). Niet bekend is wat de resultaten uit het bodemonderzoek zijn. Vervolg is uitvoeren OO.
- Op de locatie is geen geval van ernstige bodemverontreiniging bekend.

#### *Bouwen*

Het is wettelijk geregeld dat met de bouw pas mag worden begonnen als de bodem geschikt is (of geschikt is gemaakt) voor het beoogde doel. Een nieuwe bestemming mag worden opgenomen, als door middel van een recent bodemonderzoek (niet ouder dan vijf jaar) is aangetoond dat de bodem geschikt (of geschikt te maken) is voor de nieuwe of aangepaste bestemming. Onderzocht moet worden of de bodem verontreinigd is en wat voor gevolgen een eventuele bodemverontreiniging heeft voor de uitvoerbaarheid van het plan. Wanneer (een deel van) de bodem in het plangebied verontreinigd is, moet worden aangetoond dat het plan, rekening houdend met de kosten van sanering, financieel uitvoerbaar is.

#### *Bodemonderzoek*

Omdat voor de locatie geen recent (< 5 jaar) bodemonderzoek aanwezig is, dient er een verkennend bodemonderzoek te worden uitgevoerd. Dit bodemonderzoek5 is door LAWIJN milieu-advies uitgevoerd overeenkomstig de NEN5740. Het bodemonderzoek is uitgevoerd tot een maximale diepte van 3,5 meter beneden maaiveld. De grondwaterspiegel bevindt zich ongeveer op 2 meter beneden het maaiveld. De totale oppervlakte van het te ontwikkelen terrein bedraagt 8.000 m2 . Omdat een deel van de bebouwing blijft staan is het onderzoek uitgevoerd op 7.000 m 2 . Er is in het onderzoek geen rekening gehouden met de realisatie van kelders. In het bodemonderzoek is wel rekening gehouden met mogelijke verontreinigingen als gevolg van gedempte sloten, voormalige locaties van ondergrondse tanks en de mogelijke aanwezigheid van asbest. Ook zijn alle voorgaande onderzoeken op de locatie vooraf bestudeerd. De locatie ligt in het grondwaterbeschermingsgebied van het pompstation "Kamerik". Op basis van de bodemkwaliteitskaart ligt het gebied in een zone waarin de bodemkwaliteit voldoet aan de achtergrondwaarde.

#### Bodemverontreinigingsituatie

De boven- en ondergrond is licht verontreinigd met zware metalen. In het grondwater is een lichte verhoging gemeten van barium, vermoedelijk door een verhoogde achtergrondwaarde. Andere verontreinigingen zijn niet aangetroffen. Indicatief komt er op het terrein grond voor die niet voldoet aan de bodemfunctieklasse wonen maar wel aan de bodemfunctieklasse industrie. Conform de richtlijnen van de Wet Bodembescherming is er geen aanleiding tot nader onderzoek. In onderstaande paragrafen worden de regels met betrekking tot aanvoer en afvoer van grond toegelicht.

#### Regels over aanvoer en toepassing van grond of secundaire bouwstoffen op de locatie

Indien grond van elders op deze locatie wordt toegepast, valt deze toepassing onder de regels van het Besluit bodemkwaliteit (Bbk). Vanaf het najaar van 2015 kan hiervoor ook gebruik worden gemaakt van de regels uit het bodembeheersplan en de bodemkwaliteitskaart.

Toe te passen grond van elders moet voldoen aan de kwaliteit wonen binnen het gebied met een woonfunctie. Daar waar kinderspeelplaatsen, een trapveld, en moestuin of openbaar groen is gepland, dient de grond te voldoen aan AW2000. Dit is een aandachtspunt omdat op het terreindeel waar dit gebruik is gepland, in het verleden hogere loodgehalten zijn aangetroffen. Daarom wordt geadviseerd ervoor te zorgen dat in de eindsituatie de bovengrond ter plaatse voldoet aan de AW2000.

<sup>5</sup> *Verkennend Bodemonderzoek Herinrichtinglocatie Pius X, LAWIJN milieu-advies, rapportnr. 15.2335-A1, d.d. juni 2015*

Verder is het toegestaan vrijkomende grond op het eigen terrein te verwerken zonder aanvullende keuring mits voldaan wordt aan de voorwaarde voor tijdelijke uitname. Voorwaarden tijdelijke uitname:

- er moet sprake zijn van het terugplaatsen van grond op of nabij dezelfde locatie;

- grond moet in dezelfde toepassing teruggeplaatst worden;
- grond moet onder dezelfde omstandigheden teruggeplaatst worden;
- grond moet zonder bewerking teruggeplaatst worden.

#### Regels over vrijkomende en eventueel af te voeren grond van de locatie

Omdat vrijkomende grond indicatief als kwaliteit industrie is beoordeeld is het niet mogelijk vrijkomende grond elders toe te passen op basis van de bodemkwaliteitskaart. De kwaliteit van de partij dient dan te worden vastgesteld aan de hand van een partijkeuring (uitgevoerd conform Kwalibo, door hiertoe erkende veldwerkers).

Als geen gebruik wordt gemaakt van de bovenstaande mogelijkheden moet de vrijkomende grond worden afgevoerd naar een erkend verwerker.

#### Besluit Bodemkwaliteit

Het Besluit bodemkwaliteit schrijft voor dat het toepassen van vrijwel alle grond moet worden gemeld. Deze toepassingen moeten worden gemeld bij het landelijk Meldpunt Bodemkwaliteit [(www.meldpuntbodemkwaliteit.nl)](http://www.meldpuntbodemkwaliteit.nl/). De melding wordt dan direct ter behandeling doorgestuurd naar het juiste bevoegde gezag. Het toepassen van grond moet vijf werkdagen voor toepassing worden gemeld.

Voor het toepassen van minder dan 50 m3 schone grond (of baggerspecie) is melden niet nodig. Indien meer dan 50 m3 schone grond (of baggerspecie) wordt toegepast moet eenmalig de toepassingslocatie worden gemeld.

#### **7.7.3 Conclusie**

Op de locatie is geen ernstige bodemverontreiniging bekend en hebben in het verleden geen bedrijfsactiviteiten plaatsgevonden welke verdacht zijn voor het veroorzaken van een bodemverontreiniging. Op de locatie zijn twee ondergrondse tanks bekend, waarvan 1 tank gesaneerd is en de andere tank is verwijderd bij de sloop van de bijgebouwen van Pius X.

Op basis van de beschikbare informatie zijn op de locatie de volgende verdachte activiteiten bekend:

- twee ondergrondse huisbrandolietanks;
- gedempte sloten.

Omdat op de locatie geen recent (<5 jaar) bodemonderzoek aanwezig is, is er een verkennend bodemonderzoek uitgevoerd. Op basis van het bodemonderzoek zijn er geen belemmeringen te verwachten voor de geplande ontwikkelingen. De gemeente heeft geen bezwaren tegen de verlening van de omgevingsvergunning. Voor uitvoering van werkzaamheden zijn er wel een aantal aandachtspunten met betrekking tot grondverzet. Omdat vrijkomende grond indicatief als kwaliteit industrie is beoordeeld is het niet mogelijk vrijkomende grond elders toe te passen op basis van de bodemkwaliteitskaart. De kwaliteit van de partij dient dan te worden vastgesteld aan de hand van een partijkeuring (uitgevoerd conform Kwalibo, door hiertoe erkende veldwerkers).

Als geen gebruik wordt gemaakt van de bovenstaande mogelijkheden moet de vrijkomende grond worden afgevoerd naar een erkend verwerker. De ontdoener van de grond dient op aanvraag de afleverbonnen van de verwerkingsinrichting te tonen.

#### **7.8 Milieuzonering**

#### **7.8.1 Kader**

Een goede ruimtelijke ordening beoogt het voorkomen van voorzienbare hinder en gevaar door milieubelastende activiteiten. Door bij nieuwe ontwikkelingen voldoende afstand in acht te nemen tussen milieubelastende activiteiten (zoals bedrijven) en milieugevoelige functies (zoals woningen) worden hinder en gevaar voorkomen en wordt het bedrijven mogelijk gemaakt zich binnen aanvaardbare voorwaarden te vestigen.

Voor het bepalen van de aan te houden afstanden wordt getoetst conform:

- VNG handreiking 'Bedrijven en milieuzonering'(editie 2009);
- Wet milieubeheer.

#### *VNG handreiking 'Bedrijven en milieuzonering'*

De Vereniging van Nederlandse Gemeenten doet in de publicatie 'Bedrijven en milieuzonering' (editie 2009), een handreiking ten behoeve van de afstemming tussen ruimtelijke ordening en milieu op lokaal niveau. Milieuzonering zorgt ervoor dat nieuwe woningen op een verantwoorde afstand van bedrijven gesitueerd worden en dat nieuwe bedrijven een passende locatie ten opzichte van woningen krijgen. De publicatie heeft bedrijven ingedeeld in categorieën met bijbehorende gewenste afstand tot milieugevoelige functies. De afstanden worden gemeten tussen enerzijds de bestemmingsgrens van de bedrijven en anderzijds de gevel van een woning. De adviesafstanden hangen samen met gebiedskenmerken. De meest voorkomende categorieën met bijbehorende gewenste afstand tot milieugevoelige functies in een rustige woonwijk (rustig buitengebied) zijn weergegeven in tabel 2.

| MILIEUCATEGORIE | MINIMALE AFSTAND |
|-----------------|------------------|
|                 | (in meters)      |
| 1               | 10               |
| 2               | 30               |
| 3.1             | 50               |
| 3.2             | 100              |
| 4.1             | 200              |
| 4.2             | 300              |

*Tabel 2: Minimale afstand per categorie, situatie rustige woonwijk (rustig buitengebied)*

Naast het omgevingstype rustige woonwijk (rustig buitengebied) kent de VNG-handreiking ook het omgevingstype gemengd gebied. Wanneer sprake is van omgevingstype gemengd gebied kunnen de richtafstanden tussen milieubelastende en milieugevoelige functies, voor met name het aspect geluid, met één afstandsstap verlaagd worden, zonder dat dit ten koste gaat van het woon- en leefklimaat. Het aspect geluid is veelal het maatgevende aspect. Een gemengd gebied is een gebied met een variatie aan functies; direct naast woningen komen andere functies voor zoals winkels, horeca en kleine bedrijven. Gebieden die direct langs de hoofdinfrastructuur liggen behoren ook tot het omgevingstype gemengd gebied. Gezien de aanwezige functiemenging of de ligging nabij drukke wegen kent het gemengd gebied al een hogere milieubelasting, dat rechtvaardigt het verlagen van de richtafstanden met één stap. De richtafstand van 30 meter voor een bedrijf in milieucategorie 2 kan dan bijvoorbeeld worden verkleind tot 10 meter en de richtafstand van 100 meter voor een bedrijf in milieucategorie 3.2 kan verlaagd worden tot 50 meter.

#### *Wet milieubeheer / Wet algemene bepalingen omgevingsrecht (Wabo)*

De VNG-publicatie is een handreiking. De standaard richtafstanden die hierin staan zijn gesteld voor een bepaald type bedrijfsactiviteiten en omvang. In de omgevingsvergunning zijn specifieke regels voor een specifiek bedrijf opgenomen. Hier horen ook werkelijke hinderafstanden bij.

In het kader van de Wet milieubeheer/Wabo kunnen er milieuzoneringen zijn vastgelegd tussen inrichtingen en milieugevoelige functies. Dit betreft o.a. voorschriften ten aanzien van stank, geluid en veiligheid. In het kader van de Wet milieubeheer zijn inrichtingen gehouden aan voorschriften in de milieuvergunning of in een Algemene maatregel van Bestuur (AMvB). Een bedrijf kan op grond van zijn omgevingsvergunning en de hiermee impliciet toegekende milieuzone ruimtelijke rechten claimen. Een vergunning kent immers niet alleen plichten toe maar ook rechten. Bovenstaande geldt op een vergelijkbare wijze voor inrichtingen waarop een Algemene Maatregel van Bestuur (AMvB) van toepassing is.

#### **7.8.2 Onderzoek**

Het plangebied met de te realiseren woonbestemming ligt nabij een bestaande woonwijk. Uit het bedrijvenbestand van de Omgevingsdienst blijkt dat er naar verwachting geen bedrijvigheid binnen de invloedsfeer van de nieuwe appartementen zijn gelegen. Bij toetsing van de geplande woningbouw aan de door de VNG opgestelde handreiking Bedrijven en milieuzonering (editie 2009) zijn dan ook naar verwachting geen knelpunten voor bestaande bedrijvigheid. Daarnaast zal de bestaande bedrijvigheid geen knelpunt opleveren voor de geplande appartementen. Richtafstanden tussen de geplande gevoelige objecten en bedrijvigheid worden behaald, zie tabel 3.

| Locatieadres                           | Naam                                       | functie                  |
|----------------------------------------|--------------------------------------------|--------------------------|
| Frans Halsstraat 44, 3443TA Woerden    | Lindhout Bv                                | computerservice          |
| Jan Steenstraat 1, 3443GP Woerden      | Van der Tol vof.                           | kantoor niet Wm          |
| Jan Steenstraat 2, 3443GX Woerden      | Speciaal Onderwijs Keerkring               | school                   |
| Jan Steenstraat 3, 3443GP Woerden      | R. Buitendijk Fysiotherapeut               | Fysiotherapy niet<br>WM  |
| Jan Steenstraat 5, 3443GP Woerden      | Euro Groep                                 | kantoor niet WM          |
| Jan Steenstraat 9, 3443GP Woerden      | Bocxe Administratie en<br>belastingkantoor | kantoor niet Wm          |
| Leidsestraatweg 14A, 3443BV<br>Woerden | Hoogeboom Systeemplafonds<br>V.O.F.        | kantoor opslag<br>type A |
| Rembrandtlaan 2, 3443EG Woerden        | Dienstencentrum Huize Zandwijk             | verzorging<br>ouderen    |
| Rembrandtlaan 24, 3443EH Woerden       | Pius X-School                              | School                   |
| Rembrandtlaan 50, 3443EJ Woerden       | Speciaal Onderwijs Keerkring               | School                   |
| Rembrandtlaan 87, 3443ED Woerden       | Maarten Vegt                               | AUTO handel              |
| Rubensstraat 52C, 3443GG Woerden       | Architectenbureau Van De Berg              | type A                   |
| Rubensstraat 52D, 3443GG Woerden       | E.H.R. Wins (huisarts)                     | type A                   |
| Rubensstraat 54, 3443GG Woerden        | apotheek                                   | Apotheek                 |

*Tabel 3: Bedrijvigheid/activiteiten in de omgeving van de geplande nieuwbouw (r=200m)*

Alle in de tabel opgenomen bedrijfsactiviteiten vallen binnen milieucategorie 1 en 2 van de Bedrijvenlijst. De minimale afstand die aanhouden moet worden tot woningen bedraagt 30 meter. De afstand van de nieuw te bouwen woningen tot de bedrijfsvestigingen bedragen allemaal minimaal 50 meter. Er wordt dus voldaan aan de minimaal aan te houden afstand. Overigens worden bedrijfsactiviteiten in milieucategorie 1 en 2 in zijn algemeenheid passend geacht binnen een woonwijk. De bedrijven worden door de nieuwe woningen niet belemmerd in hun bedrijfsuitvoering. Voor de nieuw te bouwen woningen is er sprake van een goed woon- en leefklimaat.

#### **7.8.3 Conclusie**

Met het realiseren van de geplande woningbouw zijn er naar verwachting geen knelpunten voor bestaande bedrijvigheid en zal de bestaande bedrijvigheid geen knelpunt opleveren voor de nieuwe appartementen. Er is sprake van een goed woon- en leefklimaat.

### **8 Water**

#### **8.1 Kader**

#### *Nationaal Waterplan*

Het Nationaal Waterplan is de opvolger van de Vierde Nota Waterhuishouding uit 1998 en is opgesteld voor de planperiode 2009 - 2015. Het Nationaal Waterplan is in december 2009 door de ministerraad vastgesteld.

Het Nationaal Waterplan beschrijft de hoofdlijnen van het nationale waterbeleid. Het rijk streeft naar een duurzaam en klimaatbestendig waterbeheer en heeft de ambitie om de komende decennia te investeren in bescherming tegen overstromingen en in de zoetwatervoorziening.

Voor een duurzaam en klimaatbestendig watersysteem is het van belang bij ruimtelijke ontwikkelingen rekening te houden met waterhuishoudkundige eisen op de korte en de lange termijn. Om een duurzaam en klimaatbestendig watersysteem te bereiken moet het water meer bepalend zijn bij de besluitvorming over grote ruimtelijke opgaven dan voorheen. De mate van bepalendheid wordt afhankelijk gesteld van, onder meer, de omvang en de aard van de ingrepen, bestaande functies, nieuwe andere ruimteclaims en de bodemgesteldheid van een gebied.

Op basis van de Wet ruimtelijke ordening heeft het Nationaal Waterplan voor de ruimtelijke aspecten de status van structuurvisie. Het Nationaal Waterplan is gedetailleerder dan de SVIR en blijft als uitwerking van de SVIR bestaan. Specifiek gaat het over de gebieden die deel uitmaken van de ruimtelijke hoofdstructuur, het IJsselmeer, de Noordzee en de rivieren. Ook de bescherming van vitale functies en kwetsbare objecten is een onderwerp van nationaal belang. Hiervoor geldt het Barro.

#### *Waterwet*

De Waterwet regelt het beheer van de waterkeringen, het oppervlaktewater en het grondwater, verbetert de samenhang tussen waterbeleid en ruimtelijke ordening en zorgt voor een eenduidige bestuurlijke procedure en daarbij behorende rechtsbescherming voor besluiten. De Waterwet dient als paraplu om de Kaderrichtlijn Water (KRW) te implementeren en geeft ruimte voor implementatie van toekomstige Europese richtlijnen.

De waterschappen hebben een bevoegdheid voor het verlenen van vergunningen voor grondwateronttrekkingen, bemalingen en infiltraties, met uitzondering van onttrekkingen voor drinkwater, koude en warmteopslag en grote industriële onttrekkingen van meer dan 150.000 m3/jaar. Gemeenten hebben verdergaande taken en bevoegdheden in het kader van de zorgplicht voor het inzamelen van afvalwater in de riolering en voor hemelwater en grondwater.

#### *Nationaal Bestuursakkoord Water*

In het Nationaal Bestuursakkoord Water (NBW) is het kabinetsstandpunt over het waterbeleid in de 21e eeuw vastgelegd. De hoofddoelstellingen zijn: het waarborgen van het veiligheidsniveau bij overstromingen en het verminderen van wateroverlast. Daarbij wordt de voorkeur gegeven aan ruimtelijke maatregelen boven technische maatregelen.

In het NBW is ook de watertoets als procesinstrument opgenomen. De watertoets is het proces van vroegtijdig informeren, adviseren en beoordelen van waterhuishoudkundige aspecten in ruimtelijke plannen en besluiten. Het doel van dit nieuwe instrument is waarborgen dat de waterhuishoudkundige doelstellingen expliciet in beschouwing worden genomen als het gaat om waterhuishoudkundige relevante ruimtelijke plannen en besluiten. Uitvoering van de watertoets betekent in feite dat de gemeente en het waterschap samenwerken bij het uitwerken van ruimtelijke plannen, zodat problemen (bijvoorbeeld wateroverlast of verdroging) in het gebied zelf en de omgeving worden voorkomen. De watertoets is sinds 2003 verankerd in het Besluit op de ruimtelijke ordening 1985 (Bro 1985) en is hiermee verplicht voor alle ruimtelijke plannen en besluiten.

#### *Waterhuishouding*

In oktober 2001 is de "Handreiking Watertoets 1" uitgekomen. Hierin werd de basis gelegd voor een duidelijke waterparagraaf in ruimtelijke plannen. Eind 2003 is de "Handreiking Watertoets 2; samenwerken aan water in ruimtelijke plannen" verschenen, die de eerste handreiking volledig vervangt. In deze tweede handreiking is per type plan een concrete uitwerking van de watertoets vermeld. Voor bestemmingsplannen geldt het volgende.

Vanuit het oogpunt van toelatingsplanologie (de benadering die inmiddels in het nieuwe nationale ruimtelijke beleid is losgelaten maar nog wel als uitgangspunt voor de handreiking geldt) bepaalt het bestemmingsplan welke ruimtelijke ontwikkelingen mogelijk zijn en welke niet. Het plan geeft de ruimtelijke en functionele randvoorwaarden en mogelijkheden. Om de gewenste ontwikkelingen ook daadwerkelijk te realiseren is vroegtijdig overleg tussen de initiatiefnemer en de betrokken waterbeheerder(s) noodzakelijk. Het doel hiervan is tijdig inzicht te krijgen in de mogelijke negatieve effecten van plannen en besluiten op de waterhuishouding, maatregelen op te zetten om deze negatieve effecten te voorkomen en mogelijke kansen voor het watersysteem te benutten.

Het bestaande nationale, provinciale en gemeentelijke beleid met betrekking tot de waterhuishouding dient altijd als uitgangspunt. Het bestemmingsplan mag geen slechtere waterhuishoudkundige situatie creëren dan in dat beleid is vastgelegd. In het onderliggende bestemmingsplan worden (vooralsnog) geen ontwikkelingen mogelijk gemaakt die van invloed zijn op de waterhuishouding in het gebied.

Met de wettelijke verankering van de watertoets in het Bro worden initiatiefnemers van ruimtelijke ontwikkelingen verplicht "een beschrijving van de wijze waarop rekening is gehouden met de gevolgen van het plan voor de waterhuishouding" op te nemen in de toelichting van onder meer streekplannen en bestemmingsplannen.

#### *Grondwaterplan 2008 – 2013 (24 april 2007)*

De provincie Utrecht heeft een grondwaterplan opgesteld. Het hoofddoel van het grondwaterbeleid is: de hoeveelheid en kwaliteit van het grondwater is geschikt voor duurzaam gebruik door mens en natuur. Informatie daarover is zodanig inzichtelijk dat de samenleving daarmee rekening kan houden en het provinciaal bestuur daaraan sturing kan geven.

De provincie Utrecht beschikt over grote voorraden zoet grondwater van goede kwaliteit. Met preventief beleid wordt voorkomen dat verontreinigingen in het grondwater terechtkomen. Om het grondwater dat wordt onttrokken voor de openbare drinkwatervoorziening optimaal te beschermen tegen nieuwe verontreinigingen zijn rondom drinkwateronttrekkingen grondwaterbeschermingszones ingesteld, waar regels gelden bovenop het generieke beleid. Daarnaast dient meer rekening te worden gehouden met het grondwater in het stedelijk gebied.

#### *Zicht op water, Waterplan Woerden 2006 –2009 (maart 2006)*

De gemeente Woerden, het Hoogheemraadschap De Stichtse Rijnlanden, Oasen en Vitens hebben samen het Waterplan "Zicht op water" opgesteld. Het plan geeft aan hoe met water de ruimtelijke Ook in Woerden moet hoog water en sterke regenval, maar ook lange periodes van droogte worden opgevangen. Daarnaast is oppervlaktewater van een goede kwaliteit van groot belang evenals het beperken van de bodemdaling. Cultuurhistorisch gezien hoort water bij Woerden.

Kernpunten van het Waterplan zijn:

- water heeft meer ruimte nodig;
- de waterkwaliteit moet verbeterd worden;
- zuivering en riolering dienen beter op elkaar te worden afgestemd;
- het water moet door mensen beter beleefd kunnen worden;
- de wateroverlast door grondwater en het riool mag niet toenemen.

In het buitengebied worden gebieden aangewezen die ruimte moeten bieden aan water wanneer dit nodig is. Ook binnen de bebouwde kom wordt gezocht naar meer ruimte voor water. Water, in de vorm van sloten, grachten en vijvers, zal een vast onderdeel vormen voor stedenbouwkundige plannen. De positieve beleving van het water wordt zo groot mogelijk gemaakt door aantrekkelijke oevers aan te leggen, doorkijk mogelijkheden te creëren en te bouwen met zicht op water.

Om de waterkwaliteit te verbeteren is het nodig om de riolering en de zuivering beter op elkaar aan te laten sluiten. Hiervoor dient de riolering te worden ontlast. Regenwaterafvoer zal daarom afgekoppeld worden van het rioleringssysteem. Daarnaast moet de hoeveelheid verhard oppervlak beperkt blijven en mogen bouwmaterialen die worden toegepast op daken en goten het water niet extra vervuilen.

#### *Gemeentelijk Rioleringsplan 2009 – 2013 (11 november 2008)*

Gemeenten zijn op basis van de Wet milieubeheer verantwoordelijk voor de zorg voor de inzameling en transport van stedelijk afvalwater dat vrijkomt bij de binnen het grondgebied van de gemeente gelegen percelen. Daarnaast heeft de gemeente de zorgplicht voor de inzameling en verwerking van afvloeiend hemelwater, dit is vastgelegd in de Wet op de waterhuishouding. In deze wet is ook vastgelegd dat de gemeente de zorg heeft voor het treffen van maatregelen in openbaar gemeentelijk gebied om structureel nadelige gevolgen van de grondwaterstand aan de grond gegeven bestemming te voorkomen of te beperken.

Het Gemeentelijk Rioleringsplan (GRP) bevat het rioleringsbeleid voor de planperiode 2009 t/m 2013. Het geeft het kader waar binnen het onderzoek en de maatregelen binnen de planperiode moeten worden uitgevoerd. Dit houdt in dat de hoofdlijnen van aanpak zijn weergegeven om de gestelde doelen dichterbij te brengen. De uitvoering van deze hoofdlijnen moet aansluiting vinden bij de planning van werkzaamheden.

De doelen voor de komende planperiode zijn:

- 1. Zorgen voor inzameling van stedelijk afvalwater.
- 2. Zorgen voor transport van stedelijk afvalwater.
- 3. Zorgen voor inzameling van hemelwater (voor zover niet door de particulier).
- 4. Zorgen voor verwerking van ingezameld hemelwater
- 5. Zorgen dat (voor zover mogelijk) het grondwater de bestemming van een gebied niet structureel belemmert.

De doelen zijn in het GRP geconcretiseerd met het opnemen van functionele eisen en maatstaven zodat getoetst kan worden of de situatie in Woerden aan de gestelde doelen voldoet.

Om invulling te geven aan de grondwaterzorgplicht gaat de gemeente in de planperiode verder onderzoek uitvoeren om inzicht te krijgen in de grondwatersituatie en locatie en aard van eventuele klachten en overlast dat door het grondwater veroorzaakt wordt binnen de gemeente.

#### **8.2 Onderzoek**

Allereerst wordt hierna een korte beschrijving gegeven van het plangebied in de huidige situatie, alsmede een beschrijving van het plan. Vervolgens is het plan inhoudelijk getoetst aan verschillende 'waterthema's'. Toetsing aan deze thema's levert de watertoets op.

#### **Huidige situatie en plan**

Het plangebied is gelegen in het bebouwde gebied van de kern Woerden. Het plangebied is in de huidige situatie deels verhard en deels onverhard. De bebouwing in het plangebied is reeds gesloopt en zal worden vervangen door woningen (appartementen).

#### *Waterkwantiteit*

Bouwplannen dienen volgens het beleid van het hoogheemraadschap waterneutraal te zijn. Dit houdt in dat de ontwikkelingen geen negatieve gevolgen mogen hebben voor zowel de waterkwaliteit als de waterkwantiteit. Met voorgenomen ontwikkeling blijft het verharde oppervlakte nagenoeg gelijk of neemt het zelfs af ten opzichte van de voorafgaande situatie (aanwezigheid school). Zodoende leidt de planontwikkeling niet tot negatieve gevolgen voor de waterkwantiteit.

#### *Waterkwaliteit*

Bij afkoppelen moet beoordeeld worden of het afstromend hemelwater van verharde terrein- en dakoppervlakken geen nadelige gevolgen heeft voor de huidige waterkwaliteit. Eventueel moeten aanvullende (rand)voorzieningen worden aangebracht alvorens hemelwater wordt geloosd op oppervlaktewater.

Voorliggend plan heeft geen effect op de waterkwaliteit omdat door middel van het toepassen van niet-uitloogbare bouwmaterialen bij de nieuwbouw, voorkomen wordt dat het hemelwater wordt vervuild. In verband hiermee worden geen (sterk) uitloogbare materialen zoals koper, lood, zink of teerhoudende dakbedekking gebruikt op delen die met hemelwater in contact komen, zoals de dakbedekking, goten en pijpen of wordt voorkomen worden dat deze materialen kunnen uitlogen (bijvoorbeeld door het coaten van loodslabben).

#### *Grondwaterbeschermingsgebied*

Het plangebied valt binnen het 100-jaarsaandachtsgebied. De 100- jaarsaandschachtsgebieden zijn ingesteld op plaatsen waar het algemene beschermingsniveau onvoldoende is voor de drinkwaterwinning. Voor het realiseren van onttrekkingen in grondwaterbeschermingszones rondom drinkwaterwinningen geldt voor alle zones (inclusief het 100- jaarsaandachtsgebied), dat bij wijziging van bestemmingen of functies toetsing dient plaats te vinden aan het drinkwaterbelang en het beginsel van 'step forward'/ 'stand still' (geen risicotoename). De provincie Utrecht heeft voor het 100 jaarsaandachtsgebied bij Woerden geen aanvullende milieuregels opgesteld voor de bescherming van het grondwater. Een dubbelbestemming 'milieuzone – grondwaterbeschermingsgebied' is opgenomen ter bescherming van het grondwaterbeschermingsgebied.

#### *Waterberging*

In de voormalige situatie was het plangebied grotendeels verhard. Voorliggende ontwikkeling voorziet een afname van het verharde oppervlak ten opzichte van de voormalige situatie waar nog bebouwing aanwezig was. Zodoende wordt voldaan aan de waterbergingseis.

#### *Riolering*

Het hemelwater wordt naar het oppervlaktewater afgevoerd.

#### *Beheer en onderhoud*

Het beheer en onderhoud van het inzamelings- en transportstelsel van afvalwater, kortom de riolering, ligt bij de gemeente. Het Waterschap is verantwoordelijk voor de zuivering van het aangeleverde afvalwater.

Het beheer van de nieuwe waterpartij ligt bij de gemeente.

In het kader van voorliggend bestemmingsplan wordt door de gemeente Woerden contact opgenomen met het HDSR. Het concept bestemmingsplan wordt ter advisering voorgelegd aan de HDSR. Eventuele aandachtspunten van het HDSR worden verwerkt in voorliggende waterparagraaf.

In het kader van de Wet ruimtelijke ordening (Wro) en Besluit ruimtelijke ordening is voor dit ruimtelijke plan een watertoetsproces doorlopen.

De 'watertoets' is een instrument dat waterhuishoudkundige belangen expliciet en op evenwichtige wijze laat meewegen bij het opstellen van ruimtelijke plannen en besluiten. Het is niet een toets achteraf, maar een proces dat de gemeente en waterbeheerder met elkaar in gesprek brengt in een zo vroeg mogelijk stadium. De inzet daarbij is om in elk afzonderlijk plan met maatwerk het reeds bestaande waterhuishoudkundige en ruimtelijke beleid goed toe te passen en uit te voeren. Het watertoetsproces voor het project Appartementen Pius X is op 15 oktober 2015 digitaal doorlopen via www.dewatertoets.nl. Hoogheemraadschap De Stichtse Rijnlanden is via deze weg door de initiatiefnemer van de ruimtelijke ontwikkeling op de hoogte gebracht van de plannen.

Uit de digitale analyse blijkt dat er geen grote waterbelangen zijn. De ruimtelijke ontwikkeling voldoet aan de belangrijkste minimale voorwaarde: "het standstill beginsel". Dit beginsel houdt in dat door het plan geen verslechtering van de waterhuishouding ontstaat. Hoogheemraadschap De Stichtse Rijnlanden adviseert positief over het ruimtelijk plan.

#### **8.3 Conclusie**

In het bestemmingsplan is afdoende rekening gehouden met de wateropgave. De waterparagraaf leidt niet tot een belemmering voor het plan.

### **9 Ecologie**

#### **9.1 Kader**

Met betrekking tot ecologie moet bij ruimtelijke ontwikkelingen rekening worden gehouden met de Flora- en faunawet die gericht is op soortbescherming en met de Natuurbeschermingswet die gericht is op de bescherming van aangewezen natuurgebieden. Naast de volgens de Natuurbeschermingswet aangewezen gebieden kent Nederland nog de Ecologische hoofdstructuur.

#### *Flora- en faunawet*

Het doel van deze wet is het beschermen van alle soorten planten- en dieren die in het wild in Nederland voorkomen. De wet gebiedt dat alle in het wild levende dieren en planten in principe met rust worden gelaten, wat is vastgelegd in de algemene zorgplicht. Aangezien niet alle soorten even zeldzaam zijn er lijsten opgesteld met soorten die zwaarder zijn beschermd.

Onder deze wet geldt een stelsel van vrijstellingen. Per situatie dient te worden nagegaan of er een vrijstelling geldt. Als dit niet het geval is dan dient er een ontheffing te worden aangevraagd. Meestal is een ontheffing alleen noodzakelijk als er sprake is van een vaste groei- of verblijfplaats van echt zeldzame soorten.

#### *Natuurbeschermingswet*

De Natuurbeschermingswet is van toepassing op natuurgebieden die door de overheid zijn aangewezen in het kader van de vogelrichtlijn en/of de habitatrichtlijn. De Habitatrichtlijn richt zich op de bescherming van natuurlijke habitat en leefgebieden van aangewezen planten- en dierensoorten. De Vogelrichtlijn richt zich op de bescherming van leefgebied van beschermde vogelsoorten. In, maar ook in de nabijheid van, een aangewezen gebied gelden strengere regels dan in andere gebieden. Alle nieuwe activiteiten die een negatieve invloed kunnen hebben op deze gebieden moeten worden beoordeeld door het bevoegd gezag (Provincie). Het bevoegd gezag bepaald of er vergunning volgens de Natuurbeschermingswet aangevraagd moet worden. De vergunningaanvragen worden door de Provincie afgehandeld.

#### *Ecologische hoofdstructuur*

Naast de Habitat- Vogelrichtlijn kent Nederland de Ecologische hoofdstructuur (EHS). De Ecologische hoofdstructuur is bedoeld voor het ontwikkelen van ecologische zones tussen verschillende natuurgebieden zodat populaties met elkaar in verbinding blijven en versnippering van natuur wordt tegen gegaan. Het is uiteraard niet wenselijk dat een ontwikkeling een verstorende werking heeft op de functie van deze verbindingszones. Deze zones zijn niet beschermd volgens de Natuurbeschermingswet maar projecten worden wel getoetst aan de provinciale structuurvisie.

#### **9.2 Onderzoek**

In het huidige plangebied zijn de gebouwen gesloopt en is er sprake van een braakliggend terrein. Er is een groot verhard terrein met enkele kleinere gecultiveerde groenstroken. Het plangebied ligt binnen de bebouwde kom op voldoende afstand van beschermde natuurgebieden en de Ecologische hoofdstructuur.

Vanwege het braakliggend terrein en de kleinere gecultiveerde groenstroken is er naar verwachting geen geschikte biotoop voor strikt beschermde soorten. Eventuele huisvestingsmogelijkheden voor de beschermde soorten zijn immers verloren gegaan bij sloop van bebouwing en kap van bomen. Een quickscan ecologie heeft geen toegevoegde waarde meer. Eventuele overtredingen ten aanzien van de wet zijn mogelijk al begaan. Realisatie van de nieuwbouw is hierop niet van invloed en kent geen belemmeringen vanuit ecologie.

#### **9.3 Conclusie**

Wat betreft gebiedsbescherming ligt het plangebied op voldoende afstand van beschermde natuurgebieden en de Ecologische hoofdstructuur.

Voor het aspect soortbescherming heeft een quickscan ecologie geen meerwaarde, de eventuele huisvestingsmogelijkheden voor beschermde soorten zijn met de sloop van bebouwing en kap van bomen immers al verloren gegaan. Realisatie van de nieuwbouw leidt dan ook niet tot verdere aantasting van de ecologisch beschermde waarden. Belemmeringen worden niet verwacht.

### **10 Duurzaamheid**

#### **10.1 Kader**

#### *Nationaal milieubeleidsplan "Een wereld en een wil, werken aan duurzaamheid" (NMP4)*

In het nationaal milieubeleidsplan is de beleidshorizon tot in het jaar 2030 gelegd. Hierbij wordt gekeken naar de wereldwijde dimensies van het vraagstuk. De nota wil duidelijk maken dat de opgenomen ambities met een goed georganiseerde aanpak gerealiseerd kunnen worden zonder dat dit leidt tot maatschappelijk onacceptabele uitkomsten.

Het doel van het milieubeleid is een bijdrage leveren aan een gezond en veilig leven, in een aantrekkelijke leefomgeving, temidden van een vitale natuur, zonder de mondiale biodiversiteit aan te tasten dan wel natuurlijke hulpbronnen uit putten, hier en nu en elders en later.

Met een aantrekkelijke leefomgeving en temidden van een vitale natuur wordt het volgende bedoeld. De dagelijkse leefomgeving wordt ervaren als schoon en aantrekkelijk. De kwaliteit van de lucht, de bodem en het water, alsmede de algemene milieukwaliteit is passend voor de functie van een gebied.

De kwaliteit van de bodem, het water en de lucht is zodanig dat deze geen belemmering vormt voor de natuurdoelen binnen de ecologische hoofdstructuur. Ook de beschikbaarheid van water is geen belemmering voor de ontwikkeling van deze natuur. De kwaliteit van het landelijk gebied en de daar aanwezige natuur is hoog. Er is sprake van behoud en duurzaam gebruik van biodiversiteit en bodemvruchtbaarheid, mede met het oog op de voedselproductie. Naast milieukwaliteitscondities zijn voor het realiseren van de natuurdoeltypen ruimtelijke condities essentieel. De nauwe verwevenheid tussen de ecologische, de sociale en de economische dimensie van duurzame ontwikkeling vraagt om een integrale afweging en om integraal beleid.

#### *Bouwbesluit*

De wettelijke eisen aan nieuwbouw van woningen staan in het bouwbesluit. De volgende eisen worden gesteld bij nieuwbouw en/of verbouwingen:

- 1. Een minimale isolatiewaarde van Rc=3,5 voor dichte uitwendige scheidingsconstructies;
- 2. Een maximale U-waarde van 1,65 voor ramen (glas en kozijn) en deuren;
- 3. Een minimale EPC van 0,4 (geldend vanaf 1 januari 2015. De EPC dient berekent te worden middels de EPG methodiek;
- 4. Milieuprestatie Gebouw (MPG).

#### *Milieuprestatie Gebouw (MPG):*

In 2013 geldt vanuit het Bouwbesluit de verplichting om bij de aanvraag omgevingsvergunning Bouwen een berekening aan te leveren van de Milieuprestatie van een gebouw. De verplichting geldt voor alle woningen, woongebouwen en kantoorgebouwen met nevenfuncties groter dan 100 m2 . De initiatiefnemer kan op twee manieren aantonen te voldoen aan het Bouwbesluit:

- zelf documenten aanleveren waarmee aangetoond wordt dat voldaan is aan het Bouwbesluit;
- het aanleveren van een SBK-bewijs MPG, hetgeen voldoende bewijs is dat voldaan is aan het Bouwbesluit

Stichting Bouwkwaliteit (SBK) geeft op de website [www.milieuprestatiebewijs.nl](http://www.milieuprestatiebewijs.nl/) informatie over het aanvragen van een SBK-bewijs. Voor het aanvragen moet een berekening worden aangeleverd, voor

maken van een berekening is een gratis licentie beschikbaar bij de Omgevingsdienst voor de software van GPR Gebouw.

#### *Provinciale ruimtelijke verordening*

De provinciale ruimtelijke verordening (4 februari 2013) stelt als eis aan ruimtelijke plannen (bestemmingsplan, beheersverordening, Wabo uitgebreid, projectafwijkingsbesluit) dat binnen het stedelijk gebied (ligging zie kaart prov. verordening):

*art. 3.1 lid 3; De toelichting op het ruimtelijk plan bevat een beschrijving van de wijze waarop rekening is gehouden met energiebesparing en het toepassen van duurzame energiebronnen.*

Dit betekent dat bij een ruimtelijke onderbouwing of bestemmingsplan in het stedelijk gebied, de eis: het inzichtelijk maken van hoe wordt omgegaan met energiebesparing en duurzame energiebronnen, dient te worden opgenomen.

#### **10.2 Woerdense situatie**

#### *Energie Klimaatsbeleidsplan, gemeente Woerden*

In het energie- en klimaatbeleidsplan van de gemeente Woerden is de ambitie opgenomen te streven naar een verscherping van 10% voor de dan geldende EPC-norm. Per 1 januari 2015 geldt de strenge norm van 0,4. Vanaf 2011 bedroeg deze 0,6. Het Rijk is voornemens deze norm in 2020 te verlagen naar 0.

In hetzelfde energie- en klimaatbeleidsplan is een ambitie voor GPR gebouw opgenomen. GPR gebouw is een manier om duurzaam bouwen te concretiseren en doet dit door een rapport cijfer te geven op een vijftal thema's te weten: Energie, Milieu, Gezondheid, Gebruikskwaliteit en Toekomstwaarde. Als doelstelling heeft de gemeente Woerden in hetzelfde beleid opgenomen het realiseren van woningen met een ambitieniveau van minimaal een 7 op alle thema's.

De taken voor het verwijderen van huishoudelijk afval liggen in de regio bij AVU (Afval Verwijdering Utrecht). Uitgangspunt voor afval is om op basis van de landelijke plannen 56% van het totale aanbod van huishoudelijk afval gescheiden in te zamelen.

Met een licentie kunt u, uw architect of ontwikkelaar gebruik maken van het computerprogramma GPR gebouw [(www.gprgebouw.nl)](http://www.gprgebouw.nl/) en hiermee kijken in hoeverre maatregelen voor het gebouw een invulling geven aan duurzaamheid.

Bovenop de eisen zoals gesteld in het bouwbesluit, zal GroenWest bij de ontwikkeling en de bouw van Pius X streven naar de volgende uitgangspunten:

- GroenWest streeft naar een gemiddelde GPR score van 7. GPR-gebouw is een digitaal instrument om de duurzaamheid van gebouwen in kaart te brengen door middel van rapportcijfers voor de thema's energie, milieu, gezondheid, gebruikskwaliteit en toekomstwaarde.
- De woningen worden zo goed mogelijk voorbereid op toekomstige ontwikkelingen, hierbij kan bijvoorbeeld gedacht worden aan het in de toekomst eenvoudig toepassen van zonnepanelen
- Er mag alleen duurzaam geproduceerd hout worden toegepast, voorzien van het FSC-keurmerk. Het FSC-systeem zorgt ervoor dat de bossen op onze wereld door middel van verantwoord bosbeheer behouden kunnen blijven. Een goed beheerd bos loopt minder risico om gekapt te worden voor andere doeleinden, zoals het aanleggen van palmolie- of sojaplantages en mijnbouw.
- Er dient door de aannemer rekening gehouden te worden met duurzaam materiaalgebruik.

#### *Conclusie*

Er zijn kansen voor duurzaamheid die benut kunnen worden. De Omgevingsdienst adviseert duurzame maatregelen mee te nemen in de keuzes en overwegingen in het planproces. Hierbij kan gebruik gemaakt worden van het instrument GPR Gebouw. De exact te nemen maatregelen worden bij de nadere uitwerking en uitvoering van het plan bepaald.

### **11 Uitvoerbaarheid**

#### **11.1 Economische uitvoerbaarheid**

Met de geselecteerde ontwikkelaar is een anterieure overeenkomst gesloten, waarmee de exploitatiekosten anderszins verzekerd zijn. Hierdoor wordt het plan economisch haalbaar geacht en bestaat er geen noodzaak voor een exploitatieplan.

#### **11.2 Maatschappelijke uitvoerbaarheid**

Het plan voorziet in een planologisch / juridisch regeling voor de ontwikkeling van 30 woningen in het plangebied. De ontwikkeling van de woningen is overeenstemming met de woonbehoefte in Woerden en wordt ruimtelijk ingepast in de omgeving. Vanuit dat oogpunt wordt gestreefd naar voldoende maatschappelijk draagvlak en daarmee een uitvoerbaar plan.

#### **11.3 Handhavingsaspecten**

Het bestemmingsplan is bindend voor zowel de overheid als de burger. De primaire verantwoordelijkheid voor controle en handhaving ligt bij de gemeente. Handhaving kan worden omschreven als elke handeling die erop gericht is de naleving van regelgeving te bevorderen of een overtreding te beëindigen. Het doel van handhaving is om de duurzame bescherming van mens en omgeving te waarborgen. Binnen het kader van het bestemmingsplan heeft regelgeving met name betrekking op de Wet ruimtelijke ordening (Wro) en de Woningwet. Bij overtreding van deze regelgeving moet gedacht worden aan bouwen zonder vergunning, bouwen in afwijking van een verleende vergunning, het handelen zonder of in afwijking van een noodzakelijke omgevingsvergunning voor het uitvoeren van een werk, geen bouwwerk zijnde, of van werkzaamheden en het gebruik van gronden en opstallen in strijd met de gebruiksregels van het bestemmingsplan of een afwijking van de regels.

Handhaving wordt onderscheiden in preventieve en repressieve handhaving. Preventieve handhaving bestaat uit actief toezicht door of namens de gemeente door bijvoorbeeld regelmatige controles op de uitvoering van vergunningen. Voorts bestaat preventieve handhaving uit het opstellen van duidelijke en maatschappelijk geaccepteerde regels en uit communicatie en voorlichting. Repressieve handhaving bestaat uit de aanwending van publiekrechtelijke middelen bij geconstateerde overtredingen, zoals het opleggen van een dwangsom of het uitoefenen van bestuursdwang. Daarnaast is het mogelijk strafrechtelijke middelen toe te passen en privaatrechtelijke actie te ondernemen bij inbreuk op het eigendomsrecht van de gemeente. Repressieve handhaving heeft als primaire doel een einde te maken aan een specifieke overtreding van de Wro of de Woningwet.

### **12 Overleg en inspraak**

#### **12.1 Overleg**

Het plan wordt in het kader van het overleg als bedoeld in artikel 3.1.1 van het Besluit ruimtelijke ordening (Bro) toegestuurd aan de volgende diensten en instanties:

- 1. VROM-inspectie, Regio Noord-West;
- 2. Provincie Utrecht;
- 3. Hoogheemraadschap De Stichtse Rijnlanden (HDSR);
- 4. Natuur en Milieufederatie Utrecht;
- 5. Veiligheidsregio Utrecht (VRU);
- 6. N.V. Nederland Gasunie, afd. West;
- 7. Vitens;
- 8. Stedin.

Een samenvatting van de ingekomen reacties en de beantwoording ervan wordt opgenomen in de bijlagen van deze toelichting.

#### **12.2 Ontwerpfase**

Na het vooroverleg wordt de formele bestemmingsplanprocedure gestart.

Op de voorbereiding van een bestemmingsplan is artikel 3.8 Wro (gelezen in samenhang met afdeling 3.4 van de Algemene wet bestuursrecht) van toepassing. De kennisgeving van het ontwerpbesluit tot vaststelling van het bestemmingsplan moet in de Staatscourant worden geplaatst en dient - met de inwerkingtreding van de Wet ruimtelijke ordening - ook via elektronische weg te geschieden. Tevens dient de kennisgeving te worden toegezonden aan die diensten van Rijk en provincie die belast zijn met de behartiging van belangen die in het plan in het geding zijn, aan het waterschap en aan belanghebbende gemeenten.

Het ontwerpbestemmingsplan wordt gedurende zes weken ter inzage gelegd. Binnen deze termijn is een ieder in de gelegenheid gesteld schriftelijk en/of mondeling een zienswijze op het plan in te dienen. Ook zijn de stukken met de kennisgeving aan de eerder genoemde diensten en instanties toegezonden (artikel 3:13 Awb), of is aangegeven waar de (digitale) stukken te vinden zijn (elektronische kennisgeving).

#### **12.3 Vaststellingsfase**

Na de termijn van terinzagelegging dient de gemeenteraad te beslissen omtrent de vaststelling van het bestemmingsplan. Het bestemmingsplan is op 21 april 2016 vastgesteld door de gemeenteraad van de gemeente Woerden.

Het vastgestelde bestemmingsplan behoeft op grond van de Wro geen goedkeuring meer van Gedeputeerde Staten. Tegen het besluit tot vaststelling staat, voor belanghebbenden, direct beroep open bij de Afdeling bestuursrechtspraak van de Raad van State. Direct na de beroepstermijn treedt, indien tijdens de beroepstermijn geen verzoek om voorlopige voorziening is ingediend, het plan in werking waarna tot planrealisatie kan worden overgegaan.