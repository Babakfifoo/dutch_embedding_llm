Bestemmingsplan

# **Twee woningen Rietorchis-Vogelmelk, Limmen**

**Gemeente Castricum**

Datum: 28 september 2017 Projectnummer: 160471 ID: NL.IMRO.0383.BPL17Vogelmelk-VS01

### **INHOUD**

| 1    | Inleiding                               | 3  |
|------|-----------------------------------------|----|
| 1.1  | Aanleiding                              | 3  |
| 1.2  | Doelstelling                            | 3  |
| 1.3  | Leeswijzer                              | 3  |
| 2    | Planbeschrijving                        | 4  |
| 2.1  | Ligging plangebied                      | 4  |
| 2.2  | Huidige planologische situatie          | 5  |
| 2.3  | Toekomstige situatie                    | 6  |
| 3    | Beleidskader                            | 9  |
| 3.1  | Algemeen                                | 9  |
| 3.2  | Rijksbeleid                             | 9  |
| 3.3  | Provinciaal beleid                      | 11 |
| 3.4  | Regionaal beleid                        | 14 |
| 3.5  | Gemeentelijk beleid                     | 16 |
| 4    | Planologische randvoorwaarden           | 20 |
| 4.1  | Besluit milieueffectrapportage (m.e.r.) | 20 |
| 4.2  | Milieuzonering                          | 20 |
| 4.3  | Externe veiligheid                      | 22 |
| 4.4  | Bodem                                   | 23 |
| 4.5  | Geluid                                  | 24 |
| 4.6  | Luchtkwaliteit                          | 26 |
| 4.7  | Water                                   | 28 |
| 4.8  | Ecologie                                | 32 |
| 4.9  | Duurzaamheid                            | 34 |
| 4.10 | Archeologie                             | 34 |
| 4.11 | Verkeer en parkeren                     | 36 |
| 4.12 | Cultuurhistorie                         | 37 |
| 5    | Economische uitvoerbaarheid             | 38 |
| 5.1  | Inleiding                               | 38 |
| 5.2  | Beoordeling plan                        | 38 |
| 5.3  | Conclusie                               | 38 |
| 6    | Maatschappelijke uitvoerbaarheid        | 39 |
| 6.1  | Omgeving                                | 39 |
| 6.2  | Overleg                                 | 39 |
| 6.3  | Zienswijzen                             | 39 |
| 6.4  | Conclusie                               | 39 |
|      |                                         |    |

| 40 |
|----|
| 40 |
| 40 |
| 41 |
|    |

# **Bijlagen**

- Bijlage 1: Verkennend bodemonderzoek
- Bijlage 2: Akoestisch onderzoek
- Bijlage 3: Quick scan natuur
- Bijlage 4: Wateradvies

# **1 Inleiding**

### **1.1 Aanleiding**

Op de hoek Rietorchis en Vogelmelk in de kern van Limmen is een onbebouwd perceel aanwezig dat in gebruik is als tuin. De initiatiefnemers hebben het plan om op dit perceel twee vrijstaande woningen te realiseren. Dit plan is niet mogelijk binnen het vigerende bestemmingsplan, daarom moet het bestemmingsplan worden herzien.

Het onderhavige bestemmingsplan is het juridisch planologisch kader voor het realiseren van het plan. Het bestemmingsplan bestaat uit een verbeelding, regels en een toelichting. De regels en de verbeelding zijn juridisch bindend. In deze toelichting wordt een beschrijving van het plan gegeven en wordt ingegaan op de planologische randvoorwaarden waaraan het plan moet voldoen.

### **1.2 Doelstelling**

Het voorliggend bestemmingsplan vervangt, nadat het van kracht is geworden, de vigerende regeling voor deze locatie uit het bestemmingsplan 'Kern Limmen'. Om op deze locatie de gewenste woningen mogelijk te maken, dient een nieuw bestemmingsplan met een nieuw planologisch regime te worden opgesteld. Dit voorliggend bestemmingsplan heeft tot doelstelling om daarin te voorzien.

### **1.3 Leeswijzer**

Het bestemmingsplan bestaat uit een toelichting, de planregels en een verbeelding. De planregels en de verbeelding vormen de juridisch bindende elementen van het bestemmingsplan. De toelichting geeft aan waaruit het plan bestaat, hoe en wat met het plan juridisch-planologisch wordt geregeld en geeft de resultaten van het onderzoek naar de uitvoerbaarheid weer. De toelichting zoals bedoeld in artikel 3.1.6 van het Besluit ruimtelijke ordening (Bro) is in navolging hiervan als volgt opgebouwd: Hoofdstuk 1 is de inleiding. Na de beschrijving van de aanleiding en doelstelling van het plan, is in hoofdstuk 2 het plan beschreven op basis van de huidige en de toekomstige situatie in het plangebied.

In de navolgende hoofdstukken wordt getoetst of het initiatief uitvoerbaar is. Onderscheiden worden achtereenvolgens een toets aan het relevante ruimtelijke beleid van diverse overheden, milieu- en omgevingsaspecten, financieel-economische en tot slot maatschappelijke uitvoerbaarheid. In hoofdstuk 7 is een toelichting op de wijze van bestemmen opgenomen(wat wordt er geregeld en hoe wordt het geregeld).

# **2 Planbeschrijving**

### **2.1 Ligging plangebied**

Het perceel ligt in het noorden van Limmen op de hoek van de Rietorchis en Vogelmelk. Op korte afstand van het perceel loopt de Rijksweg N203. Aan de noord- en westzijde wordt het perceel begrensd door de achtertuinen bij de woningen aan de Rijksweg. Aan de oostzijde van de Rietorchis staan ter hoogte van het perceel twee twee-onder-een-kapwoningen, aan de zuidzijde van de Vogelmelk twee vrijstaande woningen.

*Globale ligging plangebied (data.nlextract.nl/opentopo)*

*Globale ligging plangebied (bing.com/maps)*

Het perceel is onbebouwd en in gebruik als tuin bij de woningen aan de Rijksweg. De tuin is ingericht met enkele kleine bomen, hagen en struiken, een moestuin en een composthoop. Aan de straatzijde is het perceel omheind met een hekwerk.

*Impressie plangebied*

*Impressie plangebied*

*Impressie plangebied (Google streetview)*

### **2.2 Huidige planologische situatie**

Ter plaatse geldt het bestemmingsplan 'Kern Limmen'. Op grond hiervan gelden de hoofdbestemming 'Wonen' en de dubbelbestemming 'Waarde - Archeologie 2'. In het plangebied zijn echter geen bouwvlakken opgenomen, daarom is het niet mogelijk om hier twee woningen te realiseren en is het voorliggende plan strijdig met het geldende bestemmingsplan.

Voorliggend bestemmingsplan heeft tot doel om de bouw van de nieuwe woningen planologisch-juridisch mogelijk te maken.

*Vigerende bestemmingsplan met globale aanduiding plangebied (www.ruimtelijkeplannen.nl)*

### **2.3 Toekomstige situatie**

#### Algemeen

Initiatiefnemers hebben het voornemen om het perceel op te delen in twee kavels. Op iedere kavel is een vrijstaande woning gepland, waarbij de oostelijke woning is georienteerd op de Rietorchis en de westelijke woning op de Vogelmelk.

De gemeente heeft een positief stedenbouwkundig advies gegeven op basis van het door de initiatiefnemer ingediende principeverzoek en (mede hiermee) te kennen gegeven aan het plan te willen meewerken. Voor het plan een stedenbouwkundige schets gemaakt. De uitgangspunten van deze schets zijn opgenomen in de toelichting, regels en verbeelding van het bestemmingsplan.

#### Bebouwing

De woning aan de Rietorchis staat op de grootste kavel. Deze woning is hoofdzakelijk georiënteerd op de Rietorchis en volgt de strakke, verspringende gevelrooilijn die de andere woningen aan de Rietorchis ook hanteren. Het straatprofiel wordt doorgezet, waardoor er voor de kavel van deze woning ruimte is voor een voetpad en groene berm. Het hoofdgebouw heeft een maximale afmeting van 12x13 meter.

De woning aan de Vogelmelk is georiënteerd op de Vogelmelk. De voorgevel ligt 3 meter uit de voorste erfgrens en het hoofdgebouw houdt minimaal 3 meter afstand tot de erfgrenzen. Dit hoofdgebouw heeft een maximale afmeting van 8,98x11 meter.

De woningen bestaan uit twee bouwlagen met een kap met een maximale goothoogte van 6 meter en een maximale nokhoogte van 10 meter. Wat betreft vormgeving verwijzen zij naar jaren '30 architectuur, zoals ook de overige woningen in de buurt. De bijgebouwen worden mee ontworpen met de architectuur van het hoofdgebouw.

*Stedenbouwkundige schets (SAB)*

#### Parkeren

Voor de hoeveelheid benodigde parkeerplaatsen is uitgegaan van de nota Parkeernormen Gemeente Castricum 2013. In paragraaf [4.11](#page-37-0) is uitgewerkt welke parkeernorm voor dit plan geldt en hoe dit plan hier invulling aan geeft. De woning aan de Rietorchis krijgt een dubbele oprit met twee parkeerplaatsen naast elkaar en een garage. De woning aan de Vogelmelk krijgt een garage met een enkele oprit op eigen terrein. Daarnaast zal één langsparkeerplaats voor de woning aan de Vogelmelk worden toegevoegd.

#### Inrichting erf en openbare ruimte

De berm en het voetpad aan de Rietorchis zullen door initiatiefnemer op dezelfde manier als de reeds bestaande berm en voetpad worden ingericht. De inrit wordt maximaal 4 meter breed, om de onderbreking van de berm te beperken. In de berm zullen drie bomen worden aangeplant. De parkeerplaats voor de woning aan de Vogelmelk zal in de verharding van de rijbaan worden uitgevoerd.

De woning aan de Rietorchis krijgt aan de voorzijde een lage haag als erfscheiding (maximaal 1 meter hoog). Aan de zijkant (bij de Vogelmelk) krijgt de woning een groene erfafscheiding van maximaal 2 meter hoog. De woning aan de Vogelmelk krijgt aan de voorzijde een lage haag als erfafscheiding (maximaal 1 meter hoog). Waar mogelijk wordt bestaand groen (bomen, bosjes) gehandhaafd in de erfafscheiding.

*Stedenbouwkundige schets met maatvoering (SAB)*

# **3 Beleidskader**

### **3.1 Algemeen**

Planologische besluitvorming dient te passen binnen de ruimtelijke kaders die ontworpen worden op alle verschillende overheidsniveaus. Ter verkenning van de beleidsruimte wordt daarom in dit hoofdstuk het ruimtelijk (relevante) beleid beknopt weergegeven.

### **3.2 Rijksbeleid**

#### *3.2.1 Structuurvisie Infrastructuur en Ruimte*

Op 13 maart 2012 is de Structuurvisie Infrastructuur en Ruimte (SVIR) vastgesteld. Deze structuurvisie geeft een nieuw, integraal kader voor het ruimtelijk- en mobiliteitsbeleid op rijksniveau. In de structuurvisie schetst het Rijk de ambities voor concurrentiekracht, bereikbaarheid, leefbaarheid en veiligheid tot 2040 (lange termijn) en doelen, belangen en opgaven tot 2028 (middellange termijn).

De centrale visie wordt uiteengezet in drie hoofddoelstellingen voor de middellange termijn (2028), namelijk "concurrerend, bereikbaar en leefbaar&veilig". Voor de drie rijksdoelen zijn de onderwerpen van nationaal belang benoemd waarmee het Rijk aangeeft waarvoor het verantwoordelijk is en waarop het resultaten wil boeken. De drie hoofddoelen van het ruimtelijk en mobiliteitsbeleid kennen nationale opgaven die regionaal neerslaan. In de structuurvisie zijn dertien nationale belangen benoemd. De nationale belangen, die worden benoemd, betreffen de internationale concurrentiepositie, het gebruik van de ondergrond, het behouden en versterken van vervoer- en transportsystemen, de milieukwaliteit, de waterveiligheid en zoetwatervoorziening en behoud en versterken van natuur en cultuurhistorische waarden. Voor deze belangen is het Rijk verantwoordelijk en wil het resultaten boeken, hierbuiten hebben decentrale overheden beleidsvrijheid. Afspraken over verstedelijking, groene ruimte en landschap laat het Rijk over aan de provincies en gemeenten. Om zorgvuldig ruimtegebruik te bevorderen heeft het Rijk enkel nog een 'ladder voor duurzame verstedelijking' opgenomen. In toelichting paragraaf 3.2.3 wordt op de ladder voor duurzame verstedelijking ingegaan.

### Toetsing

De geplande ontwikkeling is kleinschalig en stedelijk en is gelegen in bestaand stedelijk gebied, de ontwikkeling valt hierdoor niet onder de nationale belangen waar in de SVIR beleid voor is opgesteld.

#### *3.2.2 Besluit algemene regels ruimtelijke ordening*

Op 30 december 2011 is het Besluit algemene regels ruimtelijke ordening (Barro) in werking getreden. Voortaan moeten gemeenten bij het vaststellen van bestemmingsplannen, wijzigingsplannen of uitwerkingsplannen rekening houden met het Barro. Doel van het Barro is bepaalde onderwerpen van nationaal belang uit de Structuurvisie Infrastructuur en Ruimte te verwezenlijken. De volgende onderwerpen worden in het Barro genoemd: Rijksvaarwegen, Project Mainportontwikkeling Rotterdam,

Kustfundament, Grote rivieren, Waddenzee en waddengebied, Defensie, Ecologische hoofdstructuur, Erfgoederen van uitzonderlijke universele waarde, Hoofdwegen en hoofdspoorwegen, Elektriciteitsvoorziening, Buisleidingen van nationaal belang voor vervoer van gevaarlijke stoffen, Primaire waterkeringen buiten het kustfundament en IJsselmeergebied (uitbreidingsruimte).

Deze onderwerpen worden in het Barro exact ingekaderd en begrensd. Per project worden regels gegeven die gemeenten direct of indirect (via provincies) moeten laten doorwerken in de ruimtelijke besluitvorming. Het nationale belang dat het stellen van regels voor deze onderwerpen rechtvaardigt, is vastgelegd in de Structuurvisie Infrastructuur en Ruimte.

#### Toetsing

Het plan valt niet binnen de reikwijdte van één van de onderwerpen uit het Barro. Er zijn daarom geen regels opgenomen die van belang zijn voor het onderhavige plangebied. Het plan is hierdoor niet strijdig met het Barro.

#### *3.2.3 Ladder voor duurzame verstedelijking*

De 'Ladder voor duurzame verstedelijking' is in de Structuurvisie Infrastructuur en Ruimte (SVIR) geïntroduceerd en vastgelegd als procesvereiste in het Besluit ruimtelijke ordening (Bro). Het Bro bepaalt dat voor ondermeer bestemmingsplannen de treden van de ladder moet worden doorlopen.

Doel van de Ladder voor duurzame verstedelijking is een goede ruimtelijke ordening in de vorm van een optimale benutting van de ruimte in stedelijke gebieden. Met de ladder voor duurzame verstedelijking wordt een zorgvuldige afweging en transparante besluitvorming bij alle ruimtelijke en infrastructurele besluiten nagestreefd. Overheden moeten nieuwe stedelijke ontwikkelingen motiveren met oog voor de onderliggende vraag in de regio, de beschikbare ruimte binnen het bestaande stedelijke gebied en een multimodale ontsluiting. Het volgende stroomschema wordt hierbij gehanteerd:

*Stroomschema Ladder duurzame verstedelijking*

De ladder duurzame verstedelijking is van toepassing wanneer er sprake is van een nieuwe stedelijke ontwikkeling. Onder een stedelijke ontwikkeling wordt verstaan de ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen.

Niet elke ontwikkeling van stedelijke aard wordt door de Afdeling bestuursrechtspraak van de Raad van State aangemerkt als een stedelijke ontwikkeling in de zin van de ladder. Uit diverse uitspraken blijkt dat de Afdeling de realisatie van 9 woningen of minder niet beschouwt als een woningbouwlocatie. In dit geval is er geen sprake van een stedelijke ontwikkeling en is het niet noodzakelijk om de ladder te doorlopen.

#### Toetsing

Onderhavig plan betreft de realisatie van twee nieuwe woningen in stedelijk gebied. De omvang is hierdoor te kleinschalig om te spreken van een woningbouwlocatie. Gezien voorgaande is het niet nodig om de ladder voor duurzame verstedelijking te doorlopen, gelet op de jurisprudentie van de Afdeling bestuursrechtspraak van de Raad van State.

#### *3.2.4 Conclusie Rijksbeleid*

Het plan is dusdanig klein van schaal dat het de nationale belangen zoals gedefinieerd in de Structuurvisie Infrastructuur en Ruimte, het Barro en de ladder voor duurzame verstedelijking niet raakt. Vanuit rijksbeleid zijn er daarom geen specifieke voorwaarden voor het plan. Geconcludeerd kan worden dat er geen sprake is van strijd met het rijksbeleid.

### **3.3 Provinciaal beleid**

#### *3.3.1 Structuurvisie Noord-Holland 2040*

Op 21 juni 2010 is de structuurvisie Noord-Holland 2040 'Kwaliteit door veelzijdigheid' vastgesteld. Na vaststelling is de structuurvisie meerdere malen herzien, voor het laatst in 2015. De structuurvisie geeft de ruimtelijke ambities weer van de provincie Noord-Holland. De provincie heeft drie hoofdbelangen die samen de ruimtelijke hoofddoelstelling vormen van de provincie Noord-Holland. Deze drie hoofdbelangen zijn: Ruimtelijke kwaliteit, Duurzaam Ruimtegebruik en Klimaatbestendigheid. Onder deze hoofdbelangen vallen een twaalftal onderliggende provinciale ruimtelijke belangen welke verder zijn uitgewerkt. Om deze belangen tot uitvoering te brengen heeft de provincie hieraan instrumenten gekoppeld. De volgende belangen zijn onderscheiden:

- Ruimtelijke kwaliteit: behoud en ontwikkeling van Noord-Hollandse cultuurlandschap, behoud en ontwikkeling van natuurgebieden en behoud en ontwikkeling van groen om de stad;
- Duurzaam ruimtegebruik: milieukwaliteiten, behoud en ontwikkeling van verkeersen vervoersnetwerken, voldoende en op de behoefte aansluitende huisvesting, voldoende en gedifferentieerde ruimte voor economische activiteiten en voldoende en gedifferentieerde ruimte voor recreatieve en toeristische voorzieningen;
- Klimaatbestendigheid: voldoende bescherming tegen overstroming en wateroverlast, voldoende en schoon drink-, grond- en oppervlaktewater en voldoende ruimte voor het opwekken van duurzame energie.

#### Omgeving plangebied

Voor het plangebied is het belang 'Duurzaam Ruimtegebruik' van toepassing. Onder 'Duurzaam Ruimtegebruik' verstaat de Provincie Noord-Holland het plaatsen van de juiste functies op de juiste plek. Deze juiste plek wordt bepaald door verschillende factoren zoals de aanwezige milieukwaliteit, de behoefte aan voorzieningen zoals passende huisvesting voor bewoners en bedrijven op specifieke locaties en de bereikbaarheid van die locaties. Uitgangspunt is een zorgvuldige afweging tussen verschillende belangen, waarbij milieukwaliteiten als (externe) veiligheid, luchtkwaliteit, bodemkwaliteit, geur en geluid, maar ook waterkwaliteit belangrijke randvoorwaarden zijn. Hierbij streeft de Provincie naar oplossingen die ruimte laten voor veranderende omstandigheden en die zo efficiënt mogelijk gebruik maken van de beschikbare ruimte.

#### Toetsing

Het plan behelst een verdichting van bestaand bebouwd gebied met twee woningen. De beschikbare ruimte wordt zo efficiënt mogelijk ingericht, rekening houdend met de aanwezige stedenbouwkundige structuren. Het plan past hiermee in het beleid zoals verwoord in de structuurvisie Noord-Holland 2040.

#### *3.3.2 Provinciale Ruimtelijke Verordening Noord-Holland*

Op 21 juni 2010 is tegelijk met de structuurvisie de Provinciale Ruimtelijke Verordening vastgesteld. Op 1 maart 2017 treedt de meest recente herziening van de verordening in werking. Aangezien het bestemmingsplan mogelijk rond deze datum in procedure gaat, zijn beide versies van de Ruimtelijk Verordening behandeld.

#### In werking tot 1 maart 2017

In de verordening staan de regels waaraan bestemmingsplannen moeten voldoen. In de verordening zijn regels opgenomen over onderwerpen in zowel het landelijke als het stedelijke gebied van Noord-Holland waar een provinciaal belang mee gemoeid is. Er zijn regels voor het zowel het bestaand bebouw gebied als het landelijk gebied, regels voor uitsluitend het bestaand bebouwd gebied en regels voor uitsluitend het landelijk gebied. De provincie stelt in het algemeen minder eisen aan 'Bestaand Bebouwd Gebied'.

'Bestaand Bebouwd Gebied' wordt als volgt gedefinieerd:

Als 'Bestaand Bebouwd Gebied' wordt aangewezen de bestaande of de bij een – op het moment van inwerkingtreding van de verordening – geldend bestemmingsplan toegelaten woon- of bedrijfsbebouwing, uitgezonderd bebouwing op agrarische bouwpercelen en kassen. Onder toegelaten woon- of bedrijfsbebouwing wordt mede begrepen de daarbij behorende bebouwing ten behoeve van openbare voorzieningen, verkeersinfrastructuur alsmede stedelijk water en stedelijk groen van een stad, dorp of kern.

#### Toetsing

De nieuwe woningen liggen binnen 'Bestaand Bebouwd Gebied'. Binnen de Ruimtelijke Verordening worden geen beperkingen opgelegd voor woningbouw binnen 'Bestaand Bebouwd Gebied'. De Ruimtelijke Verordening vormt daarmee geen belemmering voor de voorliggende ontwikkeling van de twee woningen.

#### In werking vanaf 1 maart 2017

In de herziene versie van de ruimtelijke verordening is het hoofdstuk 'Bestaand Bebouwd Gebied' en bijbehorende artikelen komen te vervallen. In plaats daarvan wordt gesproken over bestaand stedelijk gebied, waarbij wordt verwezen naar een gebied zoals bedoeld in artikel 1.1.1 eerste lid onder h, van het Besluit ruimtelijke ordening: "bestaand stedelijk gebied: bestaand stedenbouwkundig samenstel van bebouwing ten behoeve van wonen, dienstverlening, bedrijvigheid, detailhandel of horeca, alsmede de daarbij behorende openbare of sociaal culturele voorzieningen, stedelijk groen en infrastructuur."

Daarnaast zijn regels opgenomen voor nieuwe stedelijke ontwikkelingen. Een bestemmingsplan kan uitsluitend voorzien in een nieuwe stedelijke ontwikkeling als deze ontwikkeling in overeenstemming is met de binnen de regio bestaande afspraken. Binnen bestaand stedelijk gebied zijn daarnaast geen beperkingen opgenomen voor nieuwe woningen.

#### Toetsing

De geplande nieuwe woningen liggen binnen bestaand stedelijk gebied. Een nieuwe stedelijke ontwikkeling is hier mogelijk wanneer deze past binnen de regionale afspraken. Het regionale beleid wordt in de volgende paragraaf behandeld, indien dit geen belemmeringen oplevert past het initiatief binnen de Provinciale Ruimtelijke Verordening.

#### *3.3.3 Provinciale woonvisie 2010-2020 Goed Wonen in Noord-Holland*

In september 2010 is de Provinciale woonvisie 'Goed wonen in Noord-Holland' vastgesteld. Met deze visie kiest de provincie – waar het gaat om woningbouw – voor een nadruk op de kwaliteit, naast de aantallen woningen. De doelstelling van de visie is dat in 2020 'de inwoners van Noord-Holland beschikken over voldoende woningen met een passende kwaliteit in een aantrekkelijk woonmilieu'. In de woonvisie worden drie opgaven benoemd waarvoor de provincie zich gesteld weet:

- Ten eerste de demografische ontwikkelingen: vergrijzing, ontgroening en afnemende groei zijn trends die zich in de gehele provincie voordoen. Tegelijkertijd is een belangrijk kenmerk van die trends dat ze zich overal op een andere manier of snelheid voordoen. Dit maakt afstemmen en beleidsvorming op regionaal niveau des te belangrijker.
- De tweede opgave voor het wonen wordt gevormd door een combinatie van maatschappelijke ontwikkelingen: individualisering en differentiatie van consumentenbehoeften, extramuralisering in de zorg en bewustwording van klimaatproblematiek.
- De derde opgave is gelegen in de economische ontwikkelingen en de effecten daarvan op de woningmarkt. De betaalbaarheid en financieringsmogelijkheden staan onder druk, terwijl tegelijkertijd sprake is van vraaguitval en waardedaling in bestaand vastgoed. De precieze consequenties hiervan op de woningmarkt laten zich moeilijk aanzien.

Op basis van deze drie opgavenen heeft de provincie drie speerpunten van beleid opgesteld:

- Verbeteren van de afstemming tussen vraag en aanbod voor alle consumenten (en specifiek voor doelgroepen die minder kansen hebben op het vinden van een geschikte woning);
- Verbeteren van de mate waarin voorzieningen in de woonomgeving aansluiten bij de vraag van bewoners;
- Verbeteren van de duurzaamheid van het woningaanbod en de woonomgeving.

De provincie zet zich hierbij vooral in op de rol van procesleider, aanjager en expert. Vanuit deze rol stuurt de provincie aan op het maken van bestuurlijke afspraken in de Regionale Actie Programma's. In deze actieprogramma's worden de speerpunten en opgaven uit de woonvisie nader uitgewerkt.

#### Toetsing

Het plangebied valt binnen het Regionaal Actie Programma voor de Regio Alkmaar. In toelichting paragraaf [3.4.1](#page-15-0) wordt op dit actieprogramma verder ingegaan.

#### *3.3.4 Conclusie provinciaal beleid*

Het toevoegen van twee nieuwe woningen past gezien de ligging binnen het bestaand stedelijk gebied binnen het door de provincie opgestelde beleid. Voorwaarde is dat het regionale beleid geen belemmering vormt voor de ontwikkeling.

### **3.4 Regionaal beleid**

#### *3.4.1 Regionaal Actieprogramma wonen*

<span id="page-15-0"></span>De provincie Noord-Holland en alle gemeenten in Noord-Holland hebben met elkaar Regionale Actieprogramma's wonen opgesteld. Hiermee geven zij uitvoering aan de Provinciale woonvisie 2010- 2020. In de regionale actieprogramma's wonen staan per regio afspraken over het aantal te bouwen woningen en de kwaliteit ervan.

Op het plangebied van voorliggend bestemmingsplan is het Regionale Actie Programma (RAP) Regio Alkmaar van toepassing. De regio Alkmaar heeft in totaal tot 2020 ongeveer 13.000-14.000 woningen in de planning zitten. De behoefte is, op basis van de huishoudensontwikkeling, bijna 10.000 woningen. De verstedelijkingsafspraken gaan ook uit van dit aantal. Ervan uitgaande dat een overplanning van 30% noodzakelijk is om tot de gewenste productie te kunnen komen (wegens planuitval en vertraging), is er dus gelet op de plannen in de regio geen sprake van overplanning. Daar komt bij dat in de periode tot 2020 een aantal woningen zal worden gesloopt. Met deze 'onttrekkingen' dient rekening te worden gehouden bij de productieafspraken in regionaal verband.

De gemeente Castricum heeft in het totale nieuwbouwprogramma voor de regio een geplande productie in de periode 2010 tot 2020 van 1.616 woningen en de sloop van 200 woningen. Tevens wordt voor Castricum geconstateerd dat de woningmarkten van de kernen Akersloot, Limmen en Bakkum redelijk zelfstandig en gesloten zijn.

#### Toetsing

Het regionaal Actieprogramma wonen constateert dat er in de regio behoefte is aan nieuwe woningen. Dit biedt ruimte voor het voorliggende plan.

#### *3.4.2 Regionale woonvisie regio Alkmaar 2013-2020*

De regionale woonvisie legt kaders vast voor de lokale woonvisies van de gemeenten en geeft richting voor afspraken met marktpartijen. Daarbij wordt voldoende ruimte overgelaten om op de lokale behoefte in te spelen. De woonvisie geeft richting en zorgt ervoor dat gemeenten van elkaar weten wat ze doen en waar ze elkaar kunnen aanvullen en versterken. Hiermee wordt voorkomen dat onderlinge concurrentie ontstaat en kansen in de regio onbenut blijven. Kansen die de regio samen met marktpartijen moet zien te benutten. Corporaties zijn daarbij de natuurlijke partners van gemeenten maar ook coalities met andere marktpartijen zoals regionale bouwers en ontwikkelaars en het aanboren van contacten van buiten de regio is in dit tijdsbestek noodzaak.

De belangrijkste thema's in de Regionale Woonvisie zijn:

- vraaggericht toevoegen aan de woningvoorraad;
- inzetten op een levensloopgeschikte voorraad;
- duurzaamheid: inzetten op een kwalitatief hoogwaardige, comfortabele, energieneutrale 'woonlastenlage' woonregio;
- in kleine kernen bewaken van leefbaarheid en voorzieningen;
- aandacht voor specifieke doelgroepen: starters; CPO (Collectief Particulier Opdrachtgeverschap);studenten; statushouders; bijzondere doelgroepen in kader 5% regeling; Europese arbeidsmigranten; alternatieve woonvormen voor cliënten Maatschappelijke Opvang;
- monitoring bestaande voorraad en nieuwbouw;

In totaal bedraagt de opgave voor de regio Alkmaar 10.000 woningen tot 2020. De woonvisie geeft aan dat er in de regio getalsmatig nu geen grote knelpunten zijn, maar op termijn kan er schaarste komen in de goedkope voorraad en krijgt de regio met vergrijzing te maken. Er is nu een beperkte doorstroming in zowel koop als huur. Naast een kwantitatieve balans is er een verdelingsvraagstuk. Om de markt zijn werk te laten doen en ook in de toekomst de aantallen woningen in balans te houden met de behoefte zal in de Regio Alkmaar slim moeten worden omgegaan met de huidige voorraad, verstandig moeten worden toegevoegd en 'vinger aan de pols' moeten worden gehouden ten aanzien van de betaalbaarheid.

#### Toetsing

De regionale visie sluit aan op het RAP, en geeft aan dat er ruimte is voor het toevoegen van nieuwe woningen. De regionale visie is uitgewerkt in de lokale woonvisie gemeente Castricum 2014-2030. Deze wordt behandeld in paragraaf [3.5.2.](#page-17-0)

#### *3.4.3 Conclusie regionaal beleid*

In het RAP en de regionale woonvisie is aangegeven dat er ruimte is voor het toevoegen van nieuwe woningen in de regio Alkmaar. De ontwikkeling van twee nieuwe woningen past hiermee binnen de regionaal opgestelde kaders.

### **3.5 Gemeentelijk beleid**

#### *3.5.1 Structuurvisie Buitengewoon Castricum 2030*

Met de structuurvisie is de hoofdkoers uit de strategische visie Buiten Gewoon Castricum uit 2005 opnieuw bezien, aangescherpt en aangevuld, waarmee een actueel beleidskader is ontstaan. De structuurvisie biedt een belangrijk kader voor de toekomst van de gemeente en zet de koers op hoofdlijnen uit. Belangrijke aandachtspunten voor de komende jaren zijn co-productie en duurzaamheid. De speerpunten van het beleid zijn samengevat: een open en gevarieerd landschap, een stabiel inwonertal en het bevorderen van recreatie en toerisme.

De gemeente zet in op het stabiel blijven van de bevolking. Er zullen nieuwe woningen aan de woningvoorraad worden toegevoegd om de kleiner wordende gezinsgroottes te compenseren.

#### Toetsing

Onderhavig plangebied ligt volgens de structuurvisie in de bestaande kern. Binnen de bestaand kern mogen woningen worden toegevoegd om de woningvoorraad met de demografische ontwikkelingen en ontwikkelingen in de huishoudensamenstelling in de pas te laten lopen. Het initiatief is in overeenstemming met de structuurvisie.

#### <span id="page-17-0"></span>*3.5.2 Lokale woonvisie gemeente Castricum 2014-2030*

In de lokale woonvisie schetst de gemeente haar visie op het wonen in de gemeente Castricum. Deze visie staat niet op zich, maar kan als lokale doorvertaling worden gezien van het Regionale Actieprogramma Wonen, dat in overleg met de regio en de provincie is vastgesteld, en als een uitwerking van de Structuurvisie Buitengewoon Castricum, dat een toekomstbeeld voor de gemeente tot 2030 schetst.

De gemeente Castricum hanteert inzake haar woonbeleid de volgende doelstelling: "In deze woonvisie onderbouwen wij ons streven naar een kwalitatief gedifferentieerd woningaanbod, dat aansluit op de vraag van onze huidige en toekomstige inwoners. Een gedifferentieerd woningaanbod biedt de mogelijkheid om een gewenste wooncarrière te maken binnen de gemeente en draagt bij aan een evenwichtige bevolkingsopbouw. Ter bevordering van deze evenwichtige bevolkingsopbouw besteden wij in ons programma wonen met name aandacht aan bouwen voor jongeren, starters en senioren. Wij bieden een veilige en behaaglijke woonomgeving met veel groen, optimale voorzieningen voor alle leeftijdsgroepen, fraaie verblijfsgebieden in de dorpen en de natuur. Kortom een inspirerende omgeving voor inwoners, ondernemers en bezoekers."

Vanuit deze doelstelling volgen drie beleidsopgaven:

- Een nieuwbouwprogramma met toekomstwaarde: Een woningbouwprogramma dat toereikend is in aantal en gedifferentieerd is in eigendom, type en prijs. Dit gedifferentieerde woningbouwprogramma sluit aan bij de vraag en de financiële mogelijkheden van starters, kleine huishoudens, gezinnen en senioren en bevordert de doorstroming. Tot 2020 willen de gemeente 1.400 nieuwe woningen realiseren. Minimaal 25% daarvan wordt in de sociale categorie gerealiseerd.
- Een sluitend netwerk van wonen, zorg en welzijn: Een woningaanbod, dat veilig en toegankelijk is en in de nabijheid van voorzieningen. Een dergelijk aanbod maakt zorg op maat mogelijk en biedt mogelijkheden voor ontmoeting en sociale activiteiten, zodat alle inwoners zo lang mogelijk zelfstandig kunnen wonen en in de samenleving kunnen functioneren.
- Aantrekkelijk houden van de bestaande woningvoorraad en bestaande wijken: Een aantrekkelijke en behaaglijke woonomgeving waarborgen door beheer en waar nodig herstructurering, in samenhang met het woningbouwprogramma op inbreidings- en transformatielocaties. Daarmee wordt de ruimtelijke en stedenbouwkundige kwaliteit versterkt en ontstaat een gedifferentieerd woningaanbod.

Als gevolg van de huishoudensverdunning is het daarvoor noodzakelijk om de woningvoorraad uit te breiden. De nieuwbouw zal hoofdzakelijk gerealiseerd worden in het bestaand bebouwde gebied van de woonkernen om de groene en landelijke omgeving tussen de woonkernen te behouden. De locaties die mogelijk geschikt zijn voor nieuwbouw in de bestaande kernen zijn vermeld in het Masterplan Inbreidingen (2009).

Omdat Castricum sterk wil inzetten op inbreidingslocaties is een Masterplan Inbreidingen gemaakt. Het masterplan beschrijft de zoektocht naar mogelijke inbreidingslocaties binnen de kernen Castricum, Bakkum, Limmen en Akersloot. De zoektocht heeft geresulteerd in de aanwijzing van 33 locaties. Het betreft locaties die los staan van de bestaande visies en reeds bekende ontwikkelingen, en als mogelijke woningbouwlocatie kunnen worden beschouwd, al dan niet na sloop van bestaande bebouwing. Het Masterplan Inbreidingen doet geen uitspraken over invulling en moment van uitvoering. Wel zijn per locatie uitgangspunten en randvoorwaarden voor bebouwing opgenomen ten aanzien van doelgroepen, type woningen en capaciteit. In het Masterplan is als voorwaarde voor nieuwbouw binnen Bestaand Bebouwd Gebied (BBG) opgenomen dat het dient te passen in de omgeving en in overleg met omwonenden tot stand dient te komen, rekening houdend met de uitgangspunten van de woonvisie.

#### Toetsing

Hoewel het plangebied in het Masterplan Inbreiding niet is aangemerkt als potentiële inbreidingslocatie, ziet het wel op een kleinschalige inbreiding. Dit sluit aan op de woonvisie, waarin de gemeente inzet op het realiseren van de benodigde woningen door middel van inbreiding. Wanneer onderstaande ontwikkeling in overleg met de omgeving tot stand komt, wordt hiermee aangesloten op de woonvisie en het Masterplan inbreiding. Verder zal de initiatiefnemer nog overleg voeren met de omgeving.

#### *3.5.3 Welstandsnota 2013*

Op 19 september 2013 heeft de raad van de gemeente Castricum de Welstandsnota 2013 vastgesteld. De welstandsnota heeft tot doel een effectief, controleerbaar en helder welstandstoezicht in te richten. In de welstandsnota formuleert de gemeente voor haar grondgebied haar beleid voor de ruimtelijke kwaliteit. Het geeft toetsingscriteria voor alle bouwplannen waarvoor een omgevingsvergunning noodzakelijk is.

Toetsing aan de welstandsnota vindt plaats aan de hand van gebiedscriteria. In dit kader worden de volgende gebieden onderscheiden:

- welstandsvrije gebieden;
- luwe welstandsgebieden;
- reguliere welstandsgebieden;
- bijzondere welstandsgebieden.

*Kaart welstandsniveaus (welstandsnota 2013)*

Toetsing

De locatie ligt in welstandsvrij gebied, de bouwplannen hoeven daarom niet vooraf getoetst te worden op welstand.

#### *3.5.4 Bomenbeleidsplan Castricum 2015-2024*

Het Bomenbeleidsplan Castricum 2015 - 2024 is op 5 maart 2015 vastgesteld door de raad van de gemeente Castricum en is een geactualiseerde versie van het Bomenbeleidsplan Castricum 2011 - 2030. Uit de evaluatie is gebleken dat de beleidskaders uit dit bomenbeleidsplan vrijwel niet uitvoerbaar zijn omdat de middelen daarvoor ontbreken. Hoewel de ambitie op langere termijn onveranderd hoog is, zal de inrichting en het beheer van het bomenareaal in de komende jaren sober en doelmatig van karakter moeten zijn. Voor de periode 2015 - 2024 zijn de volgende beleidsdoelstellingen opgenomen:

- Het in stand houden van het huidige boomareaal van 18.500 bomen met als ondergrens een gemeentelijk bomenbestand van 0,5 boom per inwoner (is 17.130 bomen);
- Het omdopen van de hoofd- en subgroenstructuur uit het groenbeleidsplan naar een bomenstructuur bestaande uit: hoofd-, wijk-, buurtontsluiting- , buitenwegenstructuur en woongroen;
- De overgang naar duurzaam- en kwaliteitgestuurd beheren van het boomareaal op het beheerniveau B-C, waarbij de streefbeelden in dit beleidsplan leidend zijn;
- Bij nieuwbouwplannen en herinrichtingen uitgaan van de ambitie: "Kiezen voor bomen is kiezen voor beheerbare bomen die de mogelijkheid krijgen om oud te kunnen worden";
- In principe worden geen gezonde bomen verwijderd, ook niet vanwege enige overlast. Er wordt pas overgegaan tot het verwijderen van bomen na zorgvuldige afweging en in bepaalde situaties.

#### Toetsing

De bestaande bomen in de openbare berm aan de rand van het plangebied zijn opgenomen in het nieuwe plan en de stedenbouwkundige schets. Door de ontwikkeling blijft daarom het bestaande bomenareaal zoals opgenomen in het Bomenbeleidsplan in stand. De ontwikkeling is hierdoor in lijn met het Bomenbeleidsplan.

#### *3.5.5 Conclusie gemeentelijk beleid*

De ontwikkeling past binnen het gemeentelijk beleid ten aanzien van de ontwikkeling van woningen op een inbreidingslocatie binnen bestaand bebouwd gebied. Daarnaast voldoet het plan aan de kaders die worden gesteld vanuit het welstandsbeleid en het bomenbeleid. Het gemeentelijk beleid vormt hierdoor geen belemmering voor de geplande ontwikkeling.

# **4 Planologische randvoorwaarden**

### **4.1 Besluit milieueffectrapportage (m.e.r.)**

#### Algemeen

In het Besluit milieueffectrapportage is bepaald dat een milieueffectbeoordeling ook uitgevoerd moet worden als een project, dat wordt genoemd in de bijlage onder D van het Besluit m.e.r., nadelige gevolgen heeft voor het milieu.

#### Toetsing

Het bestemmingsplan voorziet in de mogelijkheid tot het bouwen van een woning. Dit is een activiteit die is genoemd in de D-lijst, onderdeel D van de bijlagen van het Besluit m.e.r. (categorie D 11.2 Stedelijk vernieuwingsproject). Daarom moet worden beoordeeld of het plan belangrijke nadelige gevolgen voor het milieu heeft. Gelet op de geringe omvang van het plan, die ruim onder de drempelwaarde (deze bedraagt 2.000 woningen) is en de ligging van het plan, worden geen belangrijke nadelige gevolgen voor het milieu verwacht. Het milieubelang wordt in het kader van het bestemmingsplan in navolgende paragrafen voldoende mate afgewogen. Een nadere beoordeling in een m.e.r-beoordeling of plan-m.e.r. is niet noodzakelijk.

### **4.2 Milieuzonering**

#### Algemeen

Bij het realiseren van een nieuwe functie dient vanuit het oogpunt van goede ruimtelijke ordening, gekeken te worden naar de omgeving waarin de nieuwe functies worden gerealiseerd. Hierbij spelen twee vragen:

- 1 Past de nieuwe functie in de omgeving?
- 2 Laat de omgeving de nieuwe functie toe?

Milieuzonering beperkt zich tot milieuaspecten met een ruimtelijke dimensie: geluid, geur, gevaar en stof. Kenmerkend voor deze milieuaspecten is dat de belasting op grotere afstand van de bron afneemt. Daarnaast is de mate waarin een bedrijfstype personen- en/of goederenverkeer aantrekt, mede bepalend voor de mate van hinder. Onderstaande tabel geeft inzicht in het verband tussen de (richt)afstand en de milieucategorie.

| Richtafstand | Milieucategorie |
|--------------|-----------------|
| 10 m         | 1               |
| 30 m         | 2               |
| 50 m         | 3.1             |
| 100 m        | 3.2             |
| 200 m        | 4.1             |
| 300 m        | 4.2             |

#### Toetsing

In de eerste plaats toetsen we of de nieuwe functie past in de omgeving. In de directe omgeving van de locatie liggen woningen, op grotere afstand zijn een aantal bedrijven gevestigd (zie kaart). Op circa 90 meter van de locatie ligt een bedrijventerrein (1). Op dit terrein zijn op bepaalde percelen bedrijven t/m milieucategorie 3.1 toegestaan. Op basis van de VNG-publicatie (zie boven) wordt voor bedrijven in milieucategorie 3.1 een afstand van 50 m aanbevolen vanwege geluid, geur, stof en gevaar. Het bedrijventerrein bevindt zich ruimschoots buiten deze afstand. Er zal dus geen overlast uitgaan voor de nieuwe woningen wat betreft deze bedrijven.

De overige bedrijven in het gebied (2,3,4) vallen binnen milieucategorie 1 of 2. Het dichtstbijzijnde bedrijf (2) ligt op een afstand van ca 90 meter van de planlocatie. De aanbevolen afstand tot een bedrijf met milieucategorie 2 is 30 m (VNG). Alle bedrijven liggen hiermee op voldoende afstand. Daarnaast bevinden zich tussen de bestaande bedrijven en de locatie reeds bestaande woningen, welke bepalend zijn voor de ontwikkelingsmogelijkheden van de bedrijven.

*Ligging bedrijven in omgeving planlocatie [(geprojecteerd](http://www.ruimtelijkeplannen.nl/) op verbeelding Bestemmingsplan)*

In de tweede plaats moet worden bepaald of de omgeving de nieuwe functie toelaat. De activiteit wonen brengt geen belemmeringen met zich mee voor omliggende hindergevoelige functies. Geconcludeerd wordt dat de nieuwe woning geen belemmering is voor het woon- en leefklimaat in de omgeving.

#### Conclusie

Het aspect "milieuzonering" is geen belemmering voor de uitvoerbaarheid van het bestemmingsplan.

### **4.3 Externe veiligheid**

#### Algemeen

Veiligheidsafstanden tussen activiteiten met gevaarlijke stoffen en (beperkt) kwetsbare objecten, zoals woningen, moeten ervoor zorgen dat bij een eventuele calamiteit het aantal dodelijke slachtoffers beperkt blijft. Het Vuurwerkbesluit en het Besluit externe veiligheid inrichtingen (Bevi) stellen afstandseisen aan risicovolle bedrijfsactiviteiten. Het Besluit externe veiligheid transportroutes (Bevt) en het Besluit externe veiligheid buisleidingen (Bevb) zien toe op transportroutes met gevaarlijke stoffen en op transport via buisleidingen.

In het wettelijk kader en externe veiligheidsbeleid wordt onderscheid gemaakt in twee soorten risico's, namelijk plaatsgebonden risico (PR) en groepsrisico (GR). PR en het GR dienen elk een andere doelstelling. Het PR heeft te maken met de veiligheid van de risicobron (technisch systeem) en is bedoeld voor de burger / gebruiker als individu. Het GR zegt iets over de inrichting van de ruimte rond de risicobron en is bedoeld voor de bestuurder.

Het plaatsgebonden risico biedt burgers in hun woon-, werk- of verblijfsomgeving een minimum beschermingsniveau tegen gevaarlijke stoffen. Het plaatsgebonden risico is de kans dat een persoon die een jaar lang permanent op een plaats aanwezig is, overlijdt als gevolg van een ongeluk. Deze basisnorm bepaalt dat het risico om te overlijden aan een ongeluk met een gevaarlijke stof voor omwonenden niet hoger mag zijn dan één op de miljoen (10-6).

Het groepsrisico legt een relatie tussen de kans op een ramp en het aantal mogelijke slachtoffers. Het risico geeft aan hoe groot de kans is dat bij een ongeval bij een risicolocatie 10, 100 of 1000 slachtoffers tegelijk vallen. Dit risico is daardoor een maatstaf voor de verwachte omvang van een ramp. Voor het groepsrisico geldt een oriëntatiewaarde. Dit is geen norm, maar een ijkpunt. De oriëntatiewaarde wordt uitgedrukt in een risicocurve. De oriëntatiewaarde houdt in dat het bevoegd gezag in situaties daarboven gemotiveerd kan afwijken. Er kunnen redenen zijn dat een gemeente meer of juist minder risico's accepteert. De gemeente is verplicht om een belangenafweging te maken. Dit is de verantwoording van het groepsrisico. Daarbij spelen onder de zelfredzaamheid, vluchtwegen, economische en maatschappelijke belangen een rol.

#### Toetsing

Uit de beoordeling van de risicokaart van de provincie Noord-Holland blijkt dat er geen Bevi-inrichtingen of vuurwerkbedrijven in de nabijheid van het plangebied aanwezig zijn en dat het plangebied niet binnen een invloedsgebied ligt van aangewezen routes voor transport van gevaarlijke stoffen over weg of spoorweg. Er is derhalve geen sprake van een plaatsgebonden risico. Het groepsrisico zal door het toevoegen van twee woningen minimaal stijgen. Echter zijn er in de omgeving geen risico opleverende functies aanwezig en er kan daarom vanuit worden gegaan dat er aan de oriënterende waardes wordt voldaan.

Het plangebied bevindt zich op een afstand van ongeveer 1.100 meter van een tracé met hoge druk aardgastransportleidingen. Dit tracé loopt ten westen van het plangebied en bevat twee buisleidingen van 12 resp. 24 inch met een werkdruk oplopend tot maximaal 40 resp. 66 bar. Het plangebied valt buiten het invloedsgebied van de genoemde buisleidingen; de PR 10-6 contour van beide leidingen ligt op de leidingen (bedraagt 0 m).

Op de risicokaart is ook het zwembad Dampegheest aangegeven. Dit betreft geen Bevi-inrichtingen en de PR 10-06 contour bedraagt 0 m. Het plangebied ligt buiten het invloedsgebied van deze inrichting.

*Uitsnede risicokaart (www.risicokaart.nl)*

#### Conclusie

De planlocatie valt niet binnen het invloedsgebied van (Bevi-)inrichtingen, transportroutes voor gevaarlijk stoffen en buisleidingen. Het aspect externe veiligheid vormt daarom geen belemmering voor de ontwikkeling

### **4.4 Bodem**

#### Algemeen

Bij functiewijzigingen die leiden tot een verandering van de bestaande bestemming zal moeten worden aangetoond dat de kwaliteit van de bodem de realisatie van de gewenste functie ook toestaat. Daarnaast geldt dat de bodemkwaliteit invloed kan hebben op de financiële haalbaarheid als blijkt dat de bodem gesaneerd moet worden.

#### Bodemkwaliteitskaart

De gemeente Castricum beschikt over een goedgekeurde bodemkwaliteitskaart. De planlocatie valt in de bodemkwaliteitszone B6 -overige woongebieden, bedrijven en buitengebied. De ondergrond valt in de bodemkwaliteitszone O5 - overige woongebieden, bedrijven en buitengebied. Over het algemeen is de boven- en ondergrond licht tot matig verontreinigd met diverse metalen, minerale olie, PAK en/of PCB.

#### Onderzoek

Om inzicht te krijgen in de vraag of de bodem geschikt is voor de beoogde functie (wonen) is verkennend bodemonderzoek NEN 57401 verricht.

In het verkennend bodemonderzoek wordt het volgende geconcludeerd:

- 1 de bovengrond is licht verontreinigd met lood en zink;
- 2 de ondergrond is niet verontreinigd met geanalyseerde parameters;
- 3 het grondwater is licht verontreinigd met barium en zink;
- 4 indien werkzaamheden worden uitgevoerd is geen veiligheidsklasse van toepassing.

Uit de resultaten van het uitgevoerde onderzoek blijkt dat er geen beperkingen aanwezig zijn voor de voorgenomen werkzaamheden in het kader van nieuwbouw. Uit het onderzoek blijkt dat de bodemkwaliteit voldoende is voor de beoogde woonfunctie.

#### Conclusie

Het aspect bodem vormt geen belemmering voor de uitvoerbaarheid van het bestemmingsplan.

### **4.5 Geluid**

#### Wettelijk kader

De mate waarin het geluid, veroorzaakt door het wegverkeer en/of door inrichtingen, het woonmilieu mag belasten, is geregeld in de Wet geluidhinder (wgh). Langs wegen en spoorwegen liggen zones. Binnen deze zones moet voor de realisatie van geluidsgevoelige bestemmingen akoestisch onderzoek worden uitgevoerd.

De Wgh heeft tot doel geluidhinder te voorkomen en te beperken tot aanvaardbare geluidsniveaus. In de Wgh zijn hiervoor twee soorten grenswaarden opgenomen:

- Voorkeursgrenswaarde : Deze waarde garandeert een vrij goede woon- en leefsituatie binnen de invloedssfeer van een geluidsbron (wegen, spoorwegen, enz.).
- Hoogste toelaatbare geluidsbelasting: Deze waarde geeft de hoogste gevelbelasting weer waarvoor een hogere waarde kan worden aangevraagd.

De grenswaarden zijn onder andere afhankelijk van de geluidsbron (weg- of railverkeer), de ligging van de geluidsgevoelige bebouwing (stedelijk of buitenstedelijk gebied) en het type geluidsgevoelige bebouwing. In de onderstaande tabel zijn voor woningen de voorkeursgrenswaarden en de meest voorkomende hoogste toelaatbare

<sup>1</sup> Verkennend bodemonderzoek ter plaatse van drie percelen gelegen op de hoek Rietorchis en Vogelmelk te Limmen, kenmerk 16HB0646-A1, HB Adviesbureau, 13 januari 2017.

geluidsbelastingen uit de Wgh voor wegverkeer en uit het Bgh voor railverkeer weergegeven.

|                                      | Wegverkeer            | Railverkeer            |
|--------------------------------------|-----------------------|------------------------|
| Stedelijk gebied                     |                       |                        |
| Voorkeursgrenswaarde                 | 48 dB (art. 82)       | 55 dB (art. 4.9 lid 1) |
| Hoogste toelaatbare geluidsbelasting | 63 dB (art. 83 lid 2) | 68 dB (art. 4.10)      |
| Buitenstedelijk gebied               |                       |                        |
| Voorkeursgrenswaarde                 | 48 dB (art. 82)       | 55 dB (art. 4.9 lid 1) |
| Hoogste toelaatbare geluidsbelasting | 53 dB (art. 83 lid 1) | 68 dB (art. 4.10)      |
| Hoogste toelaatbare geluidsbelasting | 58 dB (art. 83 lid 4) | n.v.t.                 |
| bij een agrarische bedrijfswoning    |                       |                        |

De breedte van de zones waarbinnen akoestisch onderzoek noodzakelijk is, is afhankelijk van het aantal rijstroken en de ligging van de weg: stedelijk of buitenstedelijk. De zone ligt aan weerszijden van de weg en is gemeten vanuit de rand van de weg. De zones, zoals beschreven in artikel 74 van de Wgh, zijn weergegeven in de volgende tabel.

| Aantal rijstroken    | Zones langs wegen |                        |
|----------------------|-------------------|------------------------|
|                      | Stedelijk gebied  | Buitenstedelijk gebied |
| 1 of 2 rijstroken    | 200 meter         | 250 meter              |
| 3 of 4 rijstroken    | 350 meter         | 400 meter              |
| 5 of meer rijstroken | 350 meter         | 600 meter              |

Artikel 74 lid 2 van de Wgh maakt een uitzondering voor wegen met een 30 kmregime en woonerven. Deze wegen hebben geen zone en zijn daarmee niet onderzoeksplichtig.

#### Toetsing

Het gaat in onderhavig geval om een woning gelegen in binnenstedelijk gebied; de voorkeursgrenswaarde bedraagt derhalve 48 dB. De planlocatie ligt in een gebied met rustige woonstraten, waar maximaal 30km/u gereden mag worden. De locatie ligt echter op ca 50m afstand van de Rijksweg (N203), waarover naar verwachting veel verkeer rijdt. Dit is een weg met 2 rijstroken, waarvoor een zone van 200 meter geldt. Tussen de Rijksweg en de planlocatie ligt afschermende bebouwing. Een akoestisch onderzoek moet uitwijzen of er op de locatie sprake is van een goed woon- en leefklimaat.

#### Onderzoek

Voor het voorliggende plan is een akoestisch onderzoek2 uitgevoerd naar de geluidbelasting als gevolg van zoneringsplichtige geluidbronnen. De planlocatie ligt binnen de wettelijk vastgestelde zone van de Rijksweg (N203). De geluidbelasting van deze weg is getoetst aan het stelsel van voorkeurswaarden en maximale ontheffingswaarden uit

<sup>2</sup> Akoestisch onderzoek Wegverkeerslawaai Rietorchis/Vogelmelk Limmen, kenmerk: 17.053.01-02, Windmill, 2 maart 2017.

de Wet geluidhinder. In het kader van een goede ruimtelijke ordening zijn daarnaast de relevante 30 km/h-wegen in de directe nabijheid van het plan meegenomen.

De geluidbelasting ten gevolge van de Rijksweg (N203) bedraagt ten hoogste 45 dB op de gevels van de nieuwe woningen. Hiermee wordt de voorkeursgrenswaarde van 48 dB gerespecteerd. De Wet geluidhinder legt verder geen belemmeringen op voor de realisatie van de woningen.

Voor niet-zoneplichtige wegen zijn de normen uit de Wet geluidhinder niet van toepassing. Ter vergelijking zijn de geluidbelastingen als gevolg van de 30 km/h-wegen beoordeeld aan de hand van de voorkeursgrenswaarde (48 dB) en maximale ontheffingswaarde uit de Wet geluidhinder voor een vergelijkbare 50 km/h-weg. Als gevolg van de 30 km/h-wegen bedraagt de geluidbelasting ter plaatse van de nieuwe woningen niet meer dan de voorkeursgrenswaarde uit de Wgh. Hieruit wordt geconcludeerd dat vanwege de 30 km/hwegen sprake is van een goed woon- en leefklimaat.

In het kader van de Wet geluidhinder moet tot slot vastgesteld worden of van een relevante blootstelling door meerdere bronnen sprake is. Dit is alleen het geval wanneer de voorkeurswaarde van deze bronnen wordt overschreden. Bij het voorliggende plan wordt de voorkeurswaarde van de bronnen niet overschreden en er is daarom geen sprake van cumulatie in de zin van de Wet geluidhinder. Hieruit volgt in het kader van een goede ruimtelijke ordening de conclusie dat ten aanzien van de cumulatie sprake is van een goed woon- een leefklimaat.

#### Conclusie

Het aspect "geluid" vormt geen belemmering voor de uitvoerbaarheid van het bestemmingsplan.

### **4.6 Luchtkwaliteit**

#### Algemeen

Het aspect luchtkwaliteit is verankerd in de Wet Milieubeheer hoofdstuk 5, titel 5.2 en is een implementatie van diverse Europese richtlijnen omtrent luchtkwaliteit, waarin onder andere grenswaarden voor vervuilende stoffen in de buitenlucht zijn vastgesteld ter bescherming van mens en milieu. In Nederland zijn stikstofdioxide (NO2) en zwevende deeltjes als PM10 (fijn stof) de maatgevende stoffen waarvan de concentratieniveaus het dichtst bij de grenswaarden liggen. Overschrijdingen van de grenswaarden komen, uitzonderlijke situaties daargelaten, bij andere stoffen niet voor.

#### NSL en Besluit NIBM

Hoewel de luchtkwaliteit de afgelopen jaren flink is verbeterd, kan Nederland niet voldoen aan de luchtkwaliteitseisen die sinds 2010 van kracht zijn. De EU heeft Nederland derogatie (uitstel) verleend op grond van het Nationaal Samenwerkingsprogramma Luchtkwaliteit (NSL). Dit betreft een gemeenschappelijke aanpak van het Rijk en diverse regio's om samen te werken aan een schonere lucht waarbij ruimte wordt geboden aan noodzakelijke ruimtelijke ontwikkelingen. Projecten die in betekenende mate bijdragen aan luchtverontreiniging worden opgenomen in het NSL in de provincies c.q. regio's waar overschrijdingen plaatsvinden. Het maatregelenpakket in het NSL is hiermee in evenwicht en zodanig dat op termijn de luchtkwaliteit in heel Nederland

onder de grenswaarden ligt. Projecten die 'niet in betekenende mate' (NIBM) bijdragen aan luchtverontreiniging hoeven niet langer individueel getoetst te worden aan de Europese grenswaarden, aangezien deze niet leiden tot een significante verslechtering van de luchtkwaliteit. Deze grens is in de AMvB NIBM gelegd bij 3% van de grenswaarde van een stof: Voor NO2 en PM10 betekent dit en maximaal toegestane verslechtering van 1,2 ųg/m³. Voor een aantal functies (o.a. woningen, kantoren, tuinen akkerbouw) is dit gekwantificeerd in de ministeriële regeling NIBM.

#### Goede ruimtelijke ordening

Uit het oogpunt van een goede ruimtelijke ordening wordt afgewogen of het aanvaardbaar is om het project op deze plaats te realiseren. Hierbij kan de blootstelling aan luchtverontreiniging een rol spelen, ook als het project 'niet in betekenende mate' bijdraagt aan de luchtverontreiniging. Er is sprake van een significante blootstellingsduur als de verblijfsduur die gemiddeld bij de functie te verwachten is, significant is ten opzichte van een etmaal.

#### Toetsing

Het onderhavige project gaat over de realisatie van twee woningen in Limmen. Er is geen sprake van een 'gevoelige bestemming'. Op basis van de ministeriële regeling NIBM gaat dit om een project dat niet in betekende mate bijdraagt aan luchtverontreiniging. Het project hoeft daarom niet te worden getoetst aan de Europese grenswaarden. Daarnaast blijkt uit de Grootschalige Concentratie- en Depositiekaarten van het RIVM en de kaarten Luchtkwaliteit uit de Atlas Leefomgeving dat de luchtkwaliteit ter plaatse goed is; er worden geen grenswaarden overschreden (PM10, PM2,5 of NO2).

*Kaarten luchtkwaliteit met de concentraties pm10, pm2,5 en NO2 (www.atlasleefomgeving.nl)*

#### Conclusie

Het aspect "luchtkwaliteit" vormt geen belemmering voor de uitvoerbaarheid van het bestemmingsplan.

### **4.7 Water**

#### Algemeen

#### *Waterbeleid voor de 21e eeuw*

De Commissie Waterbeheer 21ste eeuw heeft in augustus 2000 advies uitgebracht over het toekomstige waterbeleid in Nederland. De adviezen van de commissie staan in het rapport 'Anders omgaan met water, Waterbeleid voor de 21ste eeuw' (WB21). De kern van het rapport WB21 is dat water de ruimte moet krijgen, voordat het die ruimte zelf neemt. In het Waterbeleid voor de 21e eeuw worden twee principes(drietrapsstrategieën) voor duurzaam waterbeheer geïntroduceerd:

- 1 vasthouden, bergen en afvoeren: dit houdt in dat overtollig water zoveel mogelijk bovenstrooms wordt vastgehouden in de bodem en in het oppervlaktewater. Vervolgens wordt zo nodig het water tijdelijk geborgen in bergingsgebieden en pas als vasthouden en bergen te weinig opleveren wordt het water afgevoerd.
- 2 schoonhouden, scheiden en zuiveren: hier gaat het erom dat het water zoveel mogelijk schoon wordt gehouden. Vervolgens worden schoon en vuil water zoveel mogelijk gescheiden en als laatste komt het zuiveren van verontreinigd water aan bod.
#### *Waterwet*

Centraal in de Waterwet staat een integraal waterbeheer op basis van de 'watersysteembenadering'. Deze benadering gaat uit van het geheel van relaties binnen watersystemen. Denk hierbij aan de relaties tussen waterkwaliteit, -kwantiteit, oppervlakteen grondwater, maar ook aan de samenhang tussen water, grondgebruik en watergebruikers. Het doel van de Waterwet is het integreren van acht bestaande wetten voor waterbeheer. Door middel van één watervergunning regelt de wet het beheer van oppervlaktewater en grondwater en de juridische implementatie van Europese richtlijnen, waaronder de Kaderrichtlijn Water. Via de Waterwet gelden verschillende algemene regels. Niet alles is onder algemene regels te vangen en daarom is er de integrale watervergunning. In deze integrale watervergunning zijn zes vergunningen uit eerdere wetten (inclusief keurvergunning) opgegaan in één aparte watervergunning.

#### *Nationaal Waterplan*

In december 2015 heeft het kabinet het Nationaal Waterplan 2016-2021 vastgesteld. Dit is de opvolger van de het Nationaal Waterplan van december 2009. Het Nationaal Waterplan is opgesteld op basis van de Waterwet die met ingang van 22 december 2009 van kracht is. Op basis van de Wet ruimtelijke ordening heeft het Nationaal Waterplan voor de ruimtelijke aspecten de status van structuurvisie.

Het Nationaal Waterplan is een algemeen plan voor het op nationaal niveau te voeren waterhuishoudkundig beleid. Dit plan geeft op hoofdlijnen aan welk beleid het Rijk in de periode 2016-2021 voert om te komen tot duurzaam waterbeheer. Daarbij heeft het plan het karakter van een kapstokplan, waarop grote beleidsvelden zoals Stroomgebiedsbeheersplannen en WB21 als min of meer zelfstandige eenheden zijn aangehaakt. De hoofddoelstelling is een veilig en goed bewoonbaar land en het in stand houden/versterken van gezonde en veerkrachtige watersystemen, waarmee een duurzaam gebruik blijft gegarandeerd. Om de veerkracht van de watersystemen te vergroten dient de waterconservering en buffering te worden bevorderd en de afwenteling van waterproblemen op naastgelegen gebieden te worden beperkt

#### *Hoogheemraadschap Hollands Noorderkwartier ; Waterprogramma 2016-2021* Op 16 december 2015 is het Waterprogramma 2016-2021 vastgesteld door het algemeen bestuur van het Hoogheemraadschap Hollands Noorderkwartier. In het Waterprogramma 2016 – 2021 wordt antwoord gegeven op de vragen:

- 1 Hoe wordt in de toekomst gezorgd voor veilige dijken, droge voeten en voldoende schoon en gezond water in Hollands Noorderkwartier?
- 2 Welke benadering wordt daarvoor gekozen?
- 3 Welke kosten en inzet gaan daarmee gepaard?

Het Hoogheemraadschap Hollands Noorderkwartier (HHNK) presenteert in het Waterprogramma het beleid, de maatregelen, de programma's en de projecten die ze in de periode 2016 – 2021 gaan uitvoeren. Het Hoogheemraadschap bouwt voort op de regionale Deltavisie en verankert de landelijke Deltabeslissingen. Met het Waterprogramma wordt richting gegeven aan het waterbeheer tussen 2016 en 2021. Dat is nodig, want de klimaatverandering en de veranderende maatschappij dwingen tot aanscherping en heroverweging van onze keuzes. Door het veranderende klimaat wordt het waterbeheer steeds complexer. Veranderende patronen in communicatie en participatie in de maatschappij vragen grotere betrokkenheid en intensievere dialoog met de partners en belanghebbenden. Bovendien zijn er steeds meer partijen betrokken bij het waterbeheer. Alleen door slim samen te werken is integraal en doelmatig waterbeheer mogelijk.

Om achteruitgang van het watersysteem te voorkomen, vraagt het Waterprogramma in ruimtelijke plannen om maatregelen die de nadelige effecten van verharding voorkomen of compenseren. Dit is vastgelegd in de keur van het Hoogheemraadschap.

#### *Hoogheemraadschap Hollands Noorderkwartier: Keur*

Eind 2016 is de 'Keur Hoogheemraadschap Hollands Noorderkwartier' vastgesteld door het hoogheemraadschap. De regels in de keur zijn onder te verdelen in regels over het beheer en onderhoud van de waterstaatswerken en regels ten aanzien van handelingen in watersystemen.

Ten aanzien van beheer en onderhoud zijn bepalingen opgenomen die derden verplichten het aan hen toegewezen onderhoud aan waterstaatswerken uit te voeren. In de regels ten aanzien van de handelingen worden gebruik en ontwikkelingen verboden die ervoor kunnen zorgen dat de waterstaatswerken niet (goed) meer functioneren. De legger (zoals bedoeld in artikel 5.1 van de Waterwet) bepaalt waar de geboden en verboden uit de keur van toepassing zijn.

In artikel 3.3 van de Keur is een verbod opgenomen ten aanzien van versnelde afvoer door nieuw verhard oppervlak. Het is verboden zonder watervergunning van het bestuur neerslag door nieuw verhard oppervlak versneld tot afvoer te laten komen. Dit verbod is opgenomen, omdat door de toename van verhard oppervlak regenwater op deze plekken niet meer kan wegzijgen in de grond. Bij intensieve neerslag ontstaan hierdoor grotere afvoerpieken, waar het watersysteem niet op is berekend. Bij de aanleg van nieuw verhard oppervlak moeten daarom compenserende voorzieningen worden aangelegd.

#### *Structuurvisie Buiten Gewoon Castricum 2030*

Het gemeentelijk waterbeleid is onder andere opgenomen in de Structuurvisie Buiten Gewoon Castricum 2030. Wat betreft het water is de positie van het Alkmaardermeer en het Noord-Hollands kanaal als regionale boezem van belang. Voor een duurzaam waterbeheer is extra boezemruimte gewenst. Vooralsnog wordt deze gezocht buiten de gemeente. Binnen de gemeente speelt de vraag naar extra ruimte voor water in relatie tot klimaatsverandering, (beperkte) toename van het bebouwd en verhard gebied, en het behoud van schoner water in de polders.

Voor compensatie van bebouwing moet worden uitgegaan van een waterbergend oppervlak van tussen de 11% en 20% van het verharde oppervlak, afhankelijk van de wijze van uitvoering. Verder streeft de gemeente, waar mogelijk, naar afkoppeling van het hemelwater.

#### *Beleidsnota Waterberging en watercompensatie in Castricum*

In 2006 is door de gemeente de beleidsnota Waterberging en watercompensatie in Castricum opgesteld. Het beleid van het Hoogheemraadschap Hollands Noorderkwartier wordt in deze nota gevolgd. De gemeente neemt een coördinerende rol op zich en betrekt zo spoedig mogelijk de waterbeheerder bij de planvorming. De volgende gedragslijn wordt gehanteerd bij nieuwe planontwikkeling:

- waterberging wordt in principe binnen het plan opgenomen;
- kan dit niet, dan wordt waterberging in de directe omgeving van het plangebied gecreëerd, binnen het betreffende peilgebied;
- bestaande waterlopen worden zo mogelijk verbreed;
- pas waar mogelijk natuurlijke opvang/berging toe. Bijvoorbeeld groene daken, vijvers, sloten en wadi's;
- combineer dit waar mogelijk met waterkwaliteitsmaatregelen: bijvoorbeeld natuurvriendelijke oevers;
- de nadruk ligt op zoveel mogelijk vertraagd afvoeren: 100% vertraagd afvoeren betekent dat watercompensatie in open water niet nodig is;
- pas "Aquaflow" toe of andere innovatieve ontwikkelingen, als natuurlijke opvang/berging in de directe nabijheid onmogelijk is: ga dan steeds iets verderop kijken en probeer zo dichtbij mogelijk waterberging te maken;
- probeer als noodventiel de verplichting tot watercompensatie "af te kopen".

#### *Watertoets*

Met behulp van de watertoets wordt getoetst of binnen nieuwe plannen voldoende aandacht aan de waterhuishouding is besteed. Uitgangspunt van de watertoets is dat de initiatiefnemer en de waterbeheerder samen werken aan het ruimtelijk plan, waarbij het wateraspect volledig wordt ingevuld. In de dagelijkse praktijk van de ruimtelijke ordening is de positie van de waterbeheerder met de introductie van de watertoets sterker geworden.

#### Toetsing

Op 19 januari 2017 is voor onderhavig plan de digitale watertoets doorlopen. Het waterschap heeft hierop een wateradvies uitgebracht en bepaald dat de korte procedure kan worden gevolgd voor de watertoets. Dit betekent dat de beperkte invloed van het plan op de waterhuishouding kan worden ondervangen met standaard maatregelen. Het wateradvies3 en het overzicht met de standaardmaatregelen zijn als bijlage bij deze toelichting gevoegd.

#### *Compenserende maatregelen*

Er is slechts in zeer beperkte mate sprake van een toename van de verharding (246 m 2 ). Omdat dit een dermate klein gevolg heeft voor de waterhuishoudkundige situatie, hoeven er geen compenserende maatregelen uitgevoerd te worden.

#### *Waterkwaliteit en riolering*

In het plan is geen sprake van activiteiten die als gevolg kunnen hebben dat vervuild hemelwater naar het oppervlaktewater afstroomt. Het hemelwater kan als schoon worden beschouwd. Het waterschap adviseert daarom om een gescheiden stelsel aan te leggen.

#### Conclusie

Het aspect water vormt geen belemmering voor de geplande ontwikkeling.

<sup>3</sup> Wateradvies project Twee woningen, Rietorchis-Vogelmelk Limmen, kenmerk 20170119-12- 14443, Hoogheemraadschap Hollands Noorderkwartier, 19 januari 2017.

### **4.8 Ecologie**

#### Algemeen

Bij ruimtelijke ingrepen moet rekening gehouden worden met de aanwezige natuurwaarden van het plangebied. Bescherming in het kader van de natuur wet- en regelgeving is op te delen in gebieds- en soortenbescherming. Bij gebiedsbescherming zijn de Wet natuurbescherming en provinciale verordeningen van toepassing. De provincies beschermen via provinciale verordening waardevolle natuurgebieden zoals het Natuurnetwerk Nederland, weidevogelgebied en ganzenfoerageergebied. Daarnaast kunnen natuurgebieden of andere gebieden die essentieel zijn voor het behoud van bepaalde flora en fauna, aangewezen worden als Europees vogelrichtlijn- en/of habitatrichtlijngebied (Natura 2000). De verplichtingen uit de Vogel- en Habitatrichtlijn zijn in Nederland opgenomen in de Wet natuurbescherming. Ook de bescherming van individuele plant- en diersoorten is geregeld in deze wet.

#### Onderzoek

Voor het plangebied is een quick scan natuur4 uitgevoerd, om te onderzoeken of het project van invloed is op natuurwaarden en beschermde soorten en of de ontwikkeling niet in strijd is met de provinciale verordening of de Wet natuurbescherming.

#### *Gebiedsbescherming*

Het plangebied ligt niet in een gebied dat in het kader van de Wet natuurbescherming tot beschermd is aangewezen. In de directe omgeving van het plangebied liggen wel een aantal van deze beschermde Natura 2000-gebieden. Ten westen van het plangebied ligt Noordhollands Duinreservaat op 2,6 kilometer van het plangebied. Daarnaast liggen ten oosten van het plangebied op 7 kilometer afstand Eilandspolder en Wormer en Jisperveld & Kalverpolder op 9 kilometer afstand. Door de kleinschaligheid van de beoogde ontwikkelingen, de afstand tot deze beschermde gebieden en de tussengelegen verstoringen uit de kern van Limmen is het niet te verwachten dat de beoogde ontwikkelingen significante effecten op de kernkwaliteiten en/of instandhoudingsdoelstellingen in deze gebieden zullen hebben. Nader onderzoek in de vorm van een voortoets Wet natuurbescherming wordt daarom niet noodzakelijk geacht.

Daarnaast ligt het plangebied niet in het Natuurnetwerk Nederland (zie kaart), een weidevogel- of een ganzenfoerageergebied. De ligging van dergelijke gebieden staan de beoogde ontwikkelingen niet in de weg.

<sup>4</sup> Quick scan natuur Limmen, Rietorchis-Vogelmelk, SAB, 17 januari 2017.

*Globale ligging van het plangebied (rode cirkel) ten opzichte van Natuurnetwerk Noord-Holland (groen) en natuurverbindingen (rood, oranje). Bron: Provincie Noord-Holland. Bewerking: SAB.*

#### *Soortenbescherming*

Met behulp van verspreidingsgegevens van plant- en diersoorten van de Nationale Databank Flora en Fauna en het uitgevoerde veldbezoek in het plangebied is duidelijk geworden dat er geen essentiële elementen van beschermde dier- of plantensoorten in het plangebied zijn te verwachten. Soortgericht onderzoek naar de aan- of afwezigheid van dergelijke soorten wordt daarom niet noodzakelijk geacht.

Van alle van nature in Nederland in het wild levende vogels mag het nest tijdens het broeden (van start van nestbouw tot en met het uitvliegen van de jongen) niet worden beschadigd of vernield. De broedperiode waarin de meeste vogelsoorten broeden, loopt globaal van half maart tot half augustus, maar ook broedgevallen buiten deze periode zijn gewoon beschermd.

Uit voorliggend onderzoek blijkt dat in en direct rond het plangebied vogels kunnen gaan broeden. Indien de werkzaamheden in de broedperiode gestart moeten worden, is nader onderzoek naar broedende vogels noodzakelijk.

#### Conclusie

Het aspect ecologie vormt geen belemmering voor de ontwikkeling, vervolgonderzoek is niet noodzakelijk.

### **4.9 Duurzaamheid**

De gemeente Castricum heeft de 'Standaardeisen Duurzaam Omgeven' vastgesteld. Hiermee wil de gemeente bij nieuwbouw, herinrichting en beheer van de gebouwde omgeving in de gemeente Castricum een duurzame kwaliteitssprong maken.

De regels voor energieneutraal bouwen en het toepassen van duurzame materialen zijn de afgelopen jaren aangescherpt en vragen om nieuwe bouwconcepten. In 2020 mogen alleen nog energieneutrale of energieopwekkende woningen worden gebouwd. Gemeenten in Noord-Holland Noord en de RUD hebben de brochure 'Duurzaam bouwen en wonen in Noord-Holland Noord ontwikkeld, waarin verschillende mogelijkheden voor energieneutraal bouwen zijn opgenomen.

### <span id="page-35-0"></span>**4.10 Archeologie**

#### Algemeen

#### *Landelijk beleid - Verdrag van Malta*

Het is in Nederland verplicht om bij ruimtelijke besluitvorming de archeologische belangen mee te wegen. In 1992 is in Valletta het Verdrag van Malta ondertekend door Nederland. De belangrijkste uitgangspunten van het Verdrag van Malta zijn het streven naar behoud in de bodem (behoud in situ), het vroegtijdig betrekken van archeologie in ruimtelijke ordeningsprocessen en tenslotte, wanneer behoud in situ niet mogelijk is, het "de verstoorder betaalt" principe. Na het ondertekenen van dit verdrag werd, in afwachting van de implementatie in de Nederlandse wetgeving, steeds vaker al "in de geest van Malta" gehandeld.

*De Wet op de archeologische monumentenzorg (WAMZ, 1 september 2007)* Deze wet vormt de implementatie in de Nederlandse wet van het Verdrag van Malta inzake de bescherming van het archeologisch erfgoed. Dit geldt voor iedereen die bodemingrepen gaat (laten) uitvoeren: zowel particulieren als bedrijven, projectontwikkelaars en (lokale) overheden.

#### *Gemeentelijk beleid - Beleidsnota archeologie gemeente Castricum 2011*

De huidige juridische basis voor het omgaan met archeologische waarden is de Wet op de archeologische monumentenzorg. Hierin is geregeld dat bij ruimtelijke ontwikkelingen archeologische waarden een onlosmakelijk onderdeel van de belangenafweging dienen te zijn. De gemeente Castricum neemt met het oog op de nationale weten regelgeving haar verantwoordelijkheid ten aanzien van de bescherming van archeologische waarden. De wijze waarop met archeologie wordt omgegaan in de gemeente is vastgelegd in de "Beleidsnota archeologie gemeente Castricum 2011".

In de beleidsnota is de gemeente onderverdeeld in verschillende archeologische verwachtingszones en daarnaast zijn terreinen van archeologische waarde aangewezen. Deze verwachtingszones en waarden zijn vertaald naar 7 beleidscategorieën met bijbehorende planologische maatregelen.

#### *Gemeentelijk beleid - Erfgoednota Castricum*

Op 8 mei 2014 is de "Erfgoednota gemeente Castricum" vastgesteld. Met deze erfgoednota worden vier doelen nagestreefd:

- 1 Identiteit: erfgoed zorgt voor een gevoel van identificatie en verbondenheid met de omgeving. De erfgoednota legt de basis voor een duidelijk profiel van de gemeente Castricum, waar bewoners en bezoekers zich mee kunnen identificeren.
- 2 Integraal: de verschillende erfgoedwaarden in de gemeente vormen gezamenlijk een verhaal. Om een gebiedsgerichte benadering toe te kunnen passen is het nodig dat monumentenzorg, archeologie en cultuurlandschap hun krachten bundelen. Daarnaast dient de visie op erfgoed geïntegreerd te worden in beleidsvelden zoals economie, toerisme en recreatie, stedenbouw en cultuur.
- 3 Toepasbaar: uitgangspunt bij de omgang met erfgoed wordt 'het vertellen van een verhaal'. Het gebruik van het verhaal wordt daarmee een voorwaarde voor een investering in bijvoorbeeld onderzoek of beheer of behoud van erfgoed. Op die manier kan het erfgoed worden ingezet bij het streven naar ruimtelijke kwaliteit, sociale binding, een prettig vestigingsklimaat en toerisme.
- 4 Actualisatie: de erfgoednota introduceert een manier van werken waarbij een bredere maatschappelijke doelstelling het uitgangspunt vormt. De actualisatie van het beleid is gericht op het gebruik van erfgoed in andere sectoren (ruimte, toerisme), waardoor burgers het erfgoed kunnen beleven. Dit vraagt om een bepaalde mate van beleidsruimte en inspiratie, die wordt verwerkt in verschillende beleidsnota's en planologisch instrumentarium.

Voor archeologie kan worden besloten om een gericht onderzoek op te zetten, wat kennis oplevert èn input geeft aan de ontwikkeling

#### Toetsing

Op basis van het archeologiebeleid van de gemeente ligt de locatie in een gebied waarop beleidscategorie 4 van toepassing is (zie onderstaande afbeelding). Dit houdt in dat bij ingrepen groter dan 500 m 2 en dieper dan 0,4 m archeologisch onderzoek noodzakelijk is. Dit is ook vastgelegd in het bestemmingsplan 'Kern Limmen', waar voor dit perceel een bestemming 'Waarde - Archeologie 2' opgenomen.

*Uitsnede van 'kaart 17 Maatregelen' bij de beleidsnota Archeologie gemeente Castricum. Plangebied aangeduid met groene ster*

De geplande bebouwing bestaat uit twee woningen, hiervan kan worden aangenomen dat de oppervlakte onder de 500 m 2 blijft. De ruimtelijke ingreep blijft hiermee ruimschoots onder de in het bestemmingsplan 'Kern Limmen' opgenomen maximale oppervlakte van 500 m 2 . In het kader van deze bestemmingsplan herziening is nader onderzoek derhalve niet nodig. In het bestemmingsplan is wel dezelfde dubbelbestemming opgenomen mochten er in de toekomst ingrepen plaatsvinden die groter zijn dan voornoemd oppervlak (en dieper gaan dan 0,4 m).

#### Conclusie

<span id="page-37-0"></span>Het aspect archeologie vormt geen belemmering voor de geplande ontwikkeling.

### **4.11 Verkeer en parkeren**

#### Algemeen

In de nota Parkeernormen Castricum 2013 heeft de gemeente parkeernormen opgenomen om te voorkomen dat bij de ontwikkeling van een locatie of bij functieverandering, -vergroting de parkeerdruk wordt afgewenteld op de omgeving. Bij de normering heeft de gemeente de door de CROW opgestelde parkeerkencijfers als vertrekpunt genomen.

#### Toetsing

In de nota Parkeernormen Gemeente Castricum 2013 maakt Limmen deel uit van 'rest bebouwde kom'. Voor vrijstaande koopwoningen geldt een parkeernorm van 1,8-2,6 parkeerplaats per woning (waarvan 0,3 aandeel bezoek).

Gezien de beperkte impact van het initiatief op de omgeving, is uitgegaan van de minimale parkeernorm van 1,8 parkeerplaats per woning. Dit betekent dat er 3,6 parkeerplaatsen benodigd zijn voor twee woningen. De woning aan de Rietorchis krijgt een dubbele oprit met twee parkeerplaatsen naast elkaar en een garage. Deze worden conform de nota parkeernormen gerekend als 1,7 parkeerplaats. De woning aan de Vogelmelk krijgt een garage met enkele oprit op eigen terrein. Dit wordt meegerekend als 1,0 parkeerplaats. Dit betekent dat er nog 3,6-1,7-1,0= 0,9 parkeerplaats op het openbaar gebied gerealiseerd moet worden. Wanneer rekening gehouden wordt met minimaal 0,3 parkeerplaats per woning voor bezoek dan is het aantal benodigde parkeerplaatsen op openbaar gebied 1,1 (namelijk 0,3 voor woning Rietorchis+ 0,8 voor woning Vogelmelk).

*Stedenbouwkundig plan met parkeerplekken (rode sterren)*

#### Conclusie

De voor de woningen benodigde 3,6 parkeerplaatsen kunnen deels worden gerealiseerd op eigen terrein (2,7) en deels op openbaar gebied aan de Vogelmelk (1,1).

### **4.12 Cultuurhistorie**

#### Algemeen

Met de inwerkingtreding van de Modernisering Monumentenzorg (Momo) is in het Besluit ruimtelijke ordening onder artikel 3.1.6 geregeld dat een bestemmingsplan voldoende rekening moet houden met cultuurhistorische waarden.

De gemeente Castricum heeft een monumentregister met beschermde gemeentelijke monumenten (oktober 2012), daarnaast is in september 2013 een publicatie met een definitieve selectie monumentwaardige terreinen en landschappelijke structuren gemaakt. In paragraaf [4.10](#page-35-0) is de Erfgoednota samengevat.

#### Toetsing

De planlocatie en omgeving zijn niet opgenomen in de lijst met monumenten van de gemeente en de definitieve selectie van monumentwaardige terreinen en landschappelijke structuren.

Voor cultuurhistorie legt de Erfgoednota de nadruk op het vertellen van de verhaallijnen, om het erfgoed toepasbaar en toegankelijk te maken. De locatie valt in de verhaallijn Ommestreken, in de strandwallen- en dorpenzone. Hier gaat de nota in op het ontstaan van de dorpen (waaronder Limmen) op de strandwallen vanaf de 17e eeuw.

#### Conclusie

Op de planlocatie en de directe omgeving zijn geen monumenten of cultuurhistorisch waardevolle elementen aanwezig. Het is hiermee uitgesloten dat de ontwikkeling eventuele cultuurhistorische waarden aantast.

# **5 Economische uitvoerbaarheid**

### **5.1 Inleiding**

Bij de voorbereiding van een bestemmingsplan dient op grond van artikel 3.1.6, eerste lid, sub f van het Besluit ruimtelijke ordening (Bro) onderzoek plaats te vinden naar de financiële uitvoerbaarheid van het plan. Doorgaans is relevant de vraag of er gemeentelijke kosten zijn en hoe deze verhaald worden. Deze vraag omhelst tevens eventuele planschade.

### **5.2 Beoordeling plan**

Sinds de inwerkingtreding van de Wet ruimtelijke ordening (Wro) op 1 juli 2008 is het onder omstandigheden verplicht om aan het opstellen van een bestemmingsplan een exploitatieplan te koppelen. Er is sprake van een bouwplan als bedoeld in artikel 6.12, lid 1 van de Wro als onderdeel van afdeling 6.4 inzake de grondexploitatie. Een exploitatieplan is niet verplicht indien het verhaal van kosten van de grondexploitatie van de in het plan opgenomen gronden op een andere wijze is verzekerd (artikel 6.12, lid 2 sub a Wro).

Het project wordt op particulier initiatief gerealiseerd. De kosten in verband met de realisatie van de ontwikkeling van de locatie zijn dan ook voor rekening van de initiatiefnemer. De kosten voor het volgen van de bestemmingsplanprocedure zullen via de gemeentelijke legesverordening en de anterieure exploitatieovereenkomst aan de initiatiefnemer worden doorberekend.

### **5.3 Conclusie**

De economische uitvoerbaarheid van het bouwplan is voldoende aangetoond.

# **6 Maatschappelijke uitvoerbaarheid**

### **6.1 Omgeving**

De initiatiefnemer zal over dit plan nog vooraf overleg voeren met de omgeving.

### **6.2 Overleg**

Gelet op de ligging binnen bestaand bebouwd gebied, waardoor de provinciale belangen niet in het geding zijn en de uitgevoerde digitale watertoets, waaruit blijkt dat de waterbelangen niet in het geding zijn, is afgezien van vooroverleg ex art. 3.1.1 Bro.

### **6.3 Zienswijzen**

Op de bestemmingsplanprocedure is afdeling 3.4 Algemene wet bestuursrecht van toepassing. In navolging hiervan heeft het ontwerpbestemmingsplan vanaf 18 mei t/m 28 juni 2017 ter inzage gelegen. Tijdens deze periode werd een ieder in de gelegenheid gesteld om zowel mondeling als schriftelijk, een zienswijze omtrent het ontwerpbestemmingsplan naar voren te brengen.

Gelijktijdig aan de terinzagelegging heeft op grond van artikel 3.8 van de Wet ruimtelijke ordening het vooroverleg met instanties plaatsgevonden.

Over het ontwerpbestemmingsplan zijn drie reacties van overleginstanties ingediend en is één zienswijze naar voren gebracht. In de nota zienswijzen ontwerpbestemmingsplan 'Rietorchis-Vogelmelk in Limmen' zijn de ingekomen zienswijze en de reacties van overleginstanties samengevat en voorzien van een gemeentelijke reactie. De nota zienswijzen maakt onderdeel uit van het raadsbesluit ter vaststelling van het voorliggende plan. De ingediende zienswijze en reacties hebben niet geleid tot een aanpassing van het voorliggende plan.

### **6.4 Conclusie**

De maatschappelijke uitvoerbaarheid van het bouwplan is voldoende aangetoond.

# **7 Wijze van bestemmen**

### **7.1 Inleiding**

Dit bestemmingsplan bestaat uit een toelichting, de planregels en een verbeelding. De verbeelding en de planregels vormen samen het juridisch bindende gedeelte van het bestemmingsplan. Beide planonderdelen dienen in onderlinge samenhang te worden bezien en toegepast.

Op de verbeelding wordt aangegeven welke bestemming gronden hebben. Dit gebeurt via een bestemmingsvlak. Voor het op de verbeelding aangegeven bestemmingsvlak gelden de gebruiksmogelijkheden zoals die in de bijbehorende regels worden gegeven. Die toegekende gebruiksmogelijkheden kunnen op twee manieren nader worden ingevuld:

- Via een aanduiding. Een aanduiding is een teken op de verbeelding, bestaande uit een lijn, een figuur, een lettercode etc.. Via een aanduiding wordt in de planregels iets specifieks geregeld. Dit kan betrekking hebben op extra mogelijkheden of extra beperkingen voor het gebruik en/of de bebouwing en/of het aanleggen van werken. Aanduidingen kunnen voorkomen in een bestemmingsregel, in meerdere bestemmingsregels en kunnen ook eigen regels hebben.
- Via een dubbelbestemming. Een dubbelbestemming betekent dat voor gronden meerdere bestemmingen gelden. Er geldt altijd één 'enkel' bestemming en soms gelden er een of meerdere dubbelbestemmingen. In de regels van de dubbelbestemming wordt omschreven wat er voor de onderliggende gronden geldt aan extra regels in aanvulling, of ter beperking, van de mogelijkheden van de onderliggende bestemmingen.

De toelichting heeft geen rechtskracht, maar vormt niettemin een belangrijk onderdeel van het plan. De toelichting van dit bestemmingsplan geeft een weergave van de beweegredenen, de onderzoeksresultaten en de beleidsuitgangspunten die aan het bestemmingsplan ten grondslag liggen. Tot slot is de toelichting van wezenlijk belang voor een juiste interpretatie en toepassing van het bestemmingsplan.

### **7.2 Algemene methodiek**

#### Verbeelding

Op de verbeelding hebben alle gronden binnen het plangebied een bestemming gekregen. Binnen een bestemming kunnen nadere aanduidingen worden opgenomen. Deze aanduidingen hebben alleen een juridische betekenis als in de planregels aan de betreffende aanduiding een gevolg wordt verbonden. Een aantal aanduidingen heeft juridisch gezien geen betekenis en is uitsluitend opgenomen ten behoeve van de leesbaarheid van de verbeelding (bijvoorbeeld topografische gegevens).

### Planregels

De planregels zijn verdeeld over 4 hoofdstukken:

- 1 Inleidende regels: in dit hoofdstuk worden begrippen verklaard die in de planregels worden gebruikt (artikel 1). Dit gebeurt om een eenduidige uitleg en toepassing van de planregels te waarborgen. Ook is de wijze waarop gemeten moet worden bij het toepassen van de planregels (artikel 2) bepaald.
- 2 Bestemmingsregels: in dit tweede hoofdstuk zijn de regels van de bestemmingen opgenomen. Het betreft regels voor het toegestane gebruik en bouwregels. Als er dubbelbestemmingen zijn worden die ook in dit hoofdstuk opgenomen, achter de bestemmingsregels. Belangrijk om te vermelden is dat naast de bestemmingsregels ook in andere artikelen relevante informatie staat die mede gelezen en geïnterpreteerd moeten worden. Alleen zo ontstaat een volledig beeld.
- 3 Algemene regels: in dit hoofdstuk zijn regels opgenomen met een algemeen karakter. Ze gelden dus voor het hele plan. Het zijn achtereenvolgens een antidubbeltelregel en algemene bouw-, gebruiks-, afwijkings- en wijzigingsregels.
- 4 Overgangs- en slotregels: in het laatste hoofdstuk zijn respectievelijk overgangsregels en een slotregel opgenomen. Hoewel het hier in wezen ook algemene regels betreft, zijn deze vanwege hun meer bijzondere karakter in een apart hoofdstuk opgenomen.

### **7.3 Specifieke regeling in dit bestemmingsplan**

De planregels in dit bestemmingsplan zijn opgezet aan de hand van hetgeen in voorgaande paragraaf beschreven is. Dit bestemmingsplan maakt de realisatie van twee woningen mogelijk. Er is hierbij zoveel mogelijk aangesloten bij de uniforme regelingen uit planregels van overige bestemmingsplannen van Castricum, in het bijzonder het bestemmingsplan 'Kern Limmen'. Gebruiksmogelijkheden en bebouwingsmogelijkheden sluiten dus zoveel mogelijk aan bij bestaande gemeentelijke regelingen.

Het bestemmingsplan kent de bestemmingen 'Groen', 'Tuin' en 'Wonen', alsook de dubbelbestemming 'Waarde - Archeologie 2'. Deze laatste bestemming beoogt eventuele archeologische relicten te beschermen en hoeft niet verder te worden toegelicht. De hoofdbestemmingen worden hieronder nader besproken.

#### 'Groen'

Het deel van het plangebied dat valt onder het openbare gebied (de berm van de weg) heeft de bestemming 'Groen'. Hier mogen groenvoorzieningen, bermen, beplanting, waterbergingen, waterlopen, parkeerplaatsen, voet- en fietspaden, verhardingen en speelvoorzieningen aangelegd worden. Hiervoor kunnen bijbehorende bouwwerken geen gebouwen gerealiseerd worden. In de bouwregels is hiervoor een maximum hoogte opgenomen.

#### 'Tuin'

De niet-openbare straatzijde van de woningen is bestemd als 'Tuin'. Hier zijn geen gebouwen toegestaan, met uitzondering van uitbouwen in de vorm van erkers bij de hoofdgebouwen die op aangrenzende gronden liggen. Voor de uitbouwen en voor bouwwerken geen gebouwen zijnde, zijn bouwregels en voorwaarden opgenomen.

#### 'Wonen'

Het bestemmingsvlak 'Wonen' is ingetekend op basis van de stedenbouwkundige schets. Binnen het bestemmingsvlak zijn twee bouwvlakken aangeduid, beide met de aanduiding 'vrijstaand'. Dit betekent dat er twee vrijstaande woningen mogen worden gerealiseerd. De hoofdgebouwen moeten worden gerealiseerd binnen het bouwvlak.

De bouwregels zijn verder als volgt:

- 1 Hoofdgebouwen: moeten worden gebouwd binnen het bouwvlak, met een maximum goothoogte van 6 meter en een maximum bouwhoogte van 10 meter.
- 2 Aan- en uitbouwen, bijgebouwen en overkappingen: mogen ook buiten het bouwvlak worden gerealiseerd. De toegestane goot- en bouwhoogte zijn afhankelijk van de hoogte van het hoofdgebouw, de oppervlakte van het bouwperceel en of het gebouw vrijstaand is. De bouwhoogte kan maximaal 6 meter bedragen. De gezamenlijke oppervlakte van de gebouwen die gebouwd zijn buiten het bouwvlak mag bij een bouwperceel met een oppervlakte tot 1000 m2 maximaal 75 m2 zijn en er mag niet meer dan 50% van het bouwperceel worden bebouwd. Bij een bouwperceel met een oppervlakte van meer dan 1000 m2 mag de gezamenlijke oppervlakte van de gebouwen maximaal 100 m2 zijn.

Ook gelden bepalingen voor bouwwerken geen gebouwen zijnde en enkele afwijkingsbepalingen op de bouwregels.

De bestemming 'Wonen' is daarnaast bestemd voor aan huis verbonden beroeps- en bedrijfsactiviteiten en mantelzorg in een afhankelijke woonruimte. De voorwaarden voor aan huis verbonden beroeps- en bedrijfsactiviteiten zijn opgenomen in de algemene gebruiksregels, het gebruik moet in ieder geval ondergeschikt aan de woonfunctie blijven. Tot slot kan onder voorwaarden worden afgeweken van de gebruiksregels voor een bed&breakfast.