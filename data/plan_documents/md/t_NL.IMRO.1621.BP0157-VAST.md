## **Gemeente Lansingerland**

## **Bestemmingsplan "Berkel I"**

**28 januari 2016 Vastgesteld** 

# **Gemeente Lansingerland**

**Bestemmingsplan "Berkel I"** 

**Vastgesteld** 

**Inhoud:** 

- **TOELICHTING**
- **PLANREGELS**
- **VERBEELDING**

Plannummer: NL.IMRO.1621.BP0157.ONTW Datum: 28 januari 2016 Werknummer: 124.433.00

**KuiperCompagnons Gemeente Lansingerland**  Afdeling Strategische Ontwikkeling

| Procedureoverzicht |                  |          |             |  |
|--------------------|------------------|----------|-------------|--|
|                    | Datum            | Document | Opmerkingen |  |
| Concept            | 24 december 2014 | Concept  |             |  |
| Voorontwerp        | 2 februari 2015  |          |             |  |
| <br>Inspraak      |                  |          |             |  |
| <br>Overleg       |                  |          |             |  |
| Ontwerp            | 1 september 2015 |          |             |  |
| Vaststelling       | 28 januari 2016  |          |             |  |

Projectleider gemeente: Irene Quakkelaar

Projectleider KuiperCompagnons: Rogier Begheyn

## **Inhoudsopgave van de toelichting**

### **Deel A Inleiding**

| 1.     | Inleiding                        | 1  |
|--------|----------------------------------|----|
| 1.1.   | Bij het plan behorende stukken   | 1  |
| 1.2.   | Aanleiding en doel van het plan  | 1  |
| 1.3.   | Ligging en begrenzing plangebied | 1  |
| 1.4.   | Voorgaande bestemmingsplannen    | 2  |
| 1.5    | Leeswijzer                       | 2  |
| Deel B | Planbeschrijving                 |    |
| 2.     | Planbeschrijving                 | 3  |
| 2.1.   | Inleiding en uitgangspunten      | 5  |
| 2.2.   | Bestaande situatie               | 5  |
| 2.3    | Ontwikkelingen                   | 9  |
| 2.4.   | Juridische aspecten              | 11 |
| Deel C | Verantwoording                   |    |
| 3      | Ruimtelijke Ordening             | 19 |
| 3.1.   | Rijksbeleid                      | 21 |
| 3.2.   | Provinciaal beleid               | 21 |
| 3.3.   | Gemeentelijk beleid              | 23 |
| 4      | Natuur                           | 29 |
| 4.1.   | Kader                            | 29 |
| 4.2    | Onderzoek en conclusie           | 31 |
| 5.     | Water                            | 33 |
| 5.1.   | Kader                            | 33 |
| 5.2.   | Onderzoek                        | 37 |
| 5.3.   | Conclusie                        | 40 |
| 6.     | Archeologie en cultuurhistorie   | 41 |
| 6.1.   | Archeologie                      | 41 |
| 6.2.   | Cultuurhistorie                  | 43 |
| 7.     | Milieu                           | 49 |
| 7.1.   | Algemeen                         | 49 |
| 7.2.   | Bodemkwaliteit                   | 49 |
| 7.3.   | Akoestische aspecten             | 51 |
| 7.4    | Luchtkwaliteit                   | 51 |
| 7.5.   | Milieuzonering                   | 53 |
| 7.6.   | Externe veiligheid               | 54 |

| 7.7. | Overige belemmeringen | 63 |
|------|-----------------------|----|
| 7.8. | Duurzaamheid          | 65 |

#### **Deel D Uitvoerbaarheid en procedure**

| 8   | Uitvoerbaarheid                  | 69 |
|-----|----------------------------------|----|
| 8.1 | Economische uitvoerbaarheid      | 71 |
| 8.2 | Maatschappelijke uitvoerbaarheid | 71 |
| 8.3 | Handhavingsaspecten              | 71 |
| 9   | Procedure                        | 73 |
| 9.1 | Voorbereidingsfase               | 73 |
|     | Ontwerpfase                      |    |
| 9.2 |                                  | 73 |

#### **Bijlage bij de toelichting**

| Bijlage 1: | Verantwoording groepsrisico Berkel I, DCMR milieudienst Rijnmond, document<br>nummer: 21985844, d.d. 14 juli 2015               |
|------------|---------------------------------------------------------------------------------------------------------------------------------|
| Bijlage 2: | Planbeoordeling milieu Anjerdreef 48 en Burgemeester Hendrixstraat 21, DCMR<br>milieudienst Rijnmond                            |
| Bijlage 3: | Stedenbouwkundige onderbouwing dakopbouwen Componistenbuurt, gemeente<br>Lansingerland.                                         |
| Bijlage 4: | Gebiedsinventarisatie Berkel I, DCMR Milieudienst Rijnmond, 21859490, d.d. 4<br>november 2014                                   |
| Bijlage 5: | Notitie inspraak- en overlegreacties en wijzigingen bestemmingsplan Berkel I,<br>gemeente Lansingerland, d.d. 15 september 2015 |

- **Bijlage 6:** Memo zienswijze/inspraak bestemmingsplan "Berkel I" en beeldkwaliteitsplan "Componistenbuurt", gemeente Lansingerland, T15.16887, d.d. 28 januari 2015
- **Bijlage 7:** Staat van wijzigingen Bestemmingsplan Berkel I, gemeente Lansingerland, T.15.16887, d.d. 28 januari 2015

**Deel A: Inleiding**

*Afbeelding 1.1: Globale ligging van het plangebied (Bron Google Earth).* 

## **1. Inleiding**

#### **1.1. Bij het plan behorende stukken**

Het bestemmingsplan "Berkel I" bestaat uit bestemmingen en regels. De bestemming van de gronden (en wateren) is geometrisch bepaald1 door middel van lijnen, coderingen en arceringen. In de bestemmingen zijn regels ten aanzien van het bouwen en het gebruik opgenomen. Het plan gaat vergezeld van deze toelichting. In de toelichting worden de keuzes die zijn gemaakt bij het opstellen van de geometrische plaatsbepaling en de regels verantwoord en verduidelijkt. Vervolgens wordt ingegaan op de uitvoerbaarheid van het plan.

#### **1.2. Aanleiding en doel van het plan**

Voorliggend bestemmingsplan van de gemeente Lansingerland biedt een juridischplanologische regeling voor twee woongebieden in Berkel, opgesplitst in twee deelgebieden; Berkel-Noord en Berkel-Zuid. Het plan betreft een actualisatie van de voorgaande regelingen. Ten opzichte van deze regelingen worden geen nieuwe ontwikkelingen mogelijk gemaakt. Het handhaven van de bestaande rechten vormt het uitgangspunt. Wel is voor de drive-in woningen in de Componistenbuurt een specifieke regeling voor dakopbouwen opgenomen. Daarnaast is voor de percelen Anjerdreef 48 (kerkgebouw) en Burgemeester Hendrixstraat 21(scouting) een wijzigingsbevoegdheid naar wonen opgenomen.

In het plangebied vigeren - tot het moment dat het voorliggende plan in werking treedt – de bestemmingsplannen 'Berkel-Noord' uit 2005 en 'Berkel-Zuid' uit 2007. Nadien zijn er meerdere vrijstellingsprocedures ex artikel 19 van de (oude) Wet op de Ruimtelijke Ordening (WRO) gevoerd. De juridisch-planologische regeling voor het gebied is dan ook gefragmenteerd en op enkele punten verouderd. De Wet ruimtelijke ordening (Wro) verplicht dat plannen die ouder zijn dan 10 jaar, worden geactualiseerd. Bovendien moet voldaan worden aan de digitaliserings- en standaardiseringseisen die aan bestemmingsplannen worden gesteld. Met het oog hierop bestaat er een behoefte aan actualisatie. Met het voorliggende bestemmingsplan worden de vigerende regelingen geactualiseerd.

#### **1.3. Ligging en begrenzing plangebied**

Het plangebied valt uiteen in twee deelgebieden: Berkel-Noord en Berkel-Zuid. Deze deelgebieden zijn respectievelijk ten noorden en ten zuiden van het centrum gelegen.

#### *Berkel-Noord*

Ten noorden van het plangebied is het kassengebied Noordpolder gesitueerd. Het gebied vormt een onderdeel van het glastuinbouwconcentratiegebied en biedt de mogelijkheid tot nieuw- en hervestiging van glastuinbouwbedrijven. De groene overgangszone vormt de begrenzing van het plangebied aan de noordzijde. De oostelijke plangrens wordt gevormd door de groenzone tussen het woongebied en de HSL, alsmede door de Berkelseweg. Aan de zuidzijde vormt de Oranjestraat de begrenzing van het plangebied. Aan de westzijde van het plangebied vormen de Noordeindseweg, Van Naeldwijcklaan, Pastoor Velthuysestraat en (de percelen gelegen aan) de Sterrenweg de begrenzing van het plangebied.

<sup>1</sup> Geografische coördinaten volgens het Rijksdriehoekstelsel bepalen de ligging van een bestemming. Met gebruikmaking van de coördinaten kan exact de plaats van een object in een gebied worden bepaald.

#### *Berkel-Zuid*

Berkel-Zuid ligt ingeklemd tussen de Klapwijkseweg en de Randstadrail. Het plangebied wordt in het oosten begrensd door de achterzijde van de percelen aan de Rodenrijseweg. In het noorden vormt de Klapwijkseweg de begrenzing van het plangebied. Aan de westzijde wordt het plangebied begrensd door de Belcampostraat, de watergang parallel aan de Godfried Bomanssingel en het Rozenpad. In het zuid(west)en vormen de Randstadrail en de watergang parallel aan de Gerberasingel de begrenzing van het plangebied.

De globale begrenzing van het plangebied is in de afbeelding 1.1 weergegeven.

### **1.4. Voorgaande bestemmingsplannen**

Het voorliggende bestemmingsplan vervangt de bestemmingsplannen 'Berkel-Noord' en 'Berkel-Zuid'. Het bestemmingsplan 'Berkel-Zuid' is op 18 oktober 2007 door de gemeenteraad vastgesteld en onherroepelijk geworden op 14 maart 2008. Het vigerende bestemmingsplan 'Berkel-Noord' is op 26 mei 2005 door de gemeenteraad van de toenmalige gemeente Berkel en Rodenrijs vastgesteld en op 13 december 2005 onherroepelijk geworden.

Naast de voorgenoemde bestemmingsplannen zijn in de loop van de jaren een aantal vrijstellingsprocedures gevoerd.

### **1.5 Leeswijzer**

Deze toelichting bestaat uit vier delen. Voorliggend deel, deel A, bevat een aantal algemene planaspecten. Hierna volgt deel B. Daarin vindt de planbeschrijving plaats en wordt tevens een toelichting gegeven op de bestemmingsmethodiek. Deel C vormt de achterliggende onderbouwing voor de keuzes die in deel B worden gemaakt ten aanzien van, onder andere, ruimtelijke ordening, natuur en landschap, water, archeologie en cultuurhistorie en milieu. In deel D, tenslotte, wordt ingegaan op de economische en maatschappelijke uitvoerbaarheid van het plan en op het overleg- en inspraaktraject.

**Deel B: Planbeschrijving** 

*Bestemmingsplan "Berkel I" Toelichting Vastgesteld d.d. 28 januari 2016* 

3

## **2. Planbeschrijving**

#### **2.1. Inleiding en uitgangspunten**

Het plangebied omvat de woongebieden Berkel-Noord en Berkel-Zuid, gelegen in de kern Berkel en Rodenrijs. Uitgangspunt van voorliggend bestemmingsplan is het handhaven van de bestaande situatie. Voor de regeling is aangesloten bij de vigerende rechten uit de bestemmingsplannen 'Berkel-Noord' en 'Berkel-Zuid' en de verleende vrijstellingen. In voorliggend plan worden geen nieuwe ontwikkelingen mogelijk gemaakt ten opzichte van het vigerende juridisch/planologisch kader. Wel is voor de drive-in woningen in de Componistenbuurt een specifieke regeling voor dakopbouwen opgenomen. Daarnaast is voor de percelen Anjerdreef 48 (kerkgebouw) en Burgemeester Hendrixstraat 21(scouting) een wijzigingsbevoegdheid naar wonen opgenomen.

#### **2.2. Bestaande situatie**

#### **2.2.1 Historische context**

Vanaf de vroegste ontstaansgeschiedenis van het gebied zijn het inperken van de dreiging van het water en de daarvoor benodigde infrastructuur bepalend geweest voor het landschap zoals dat nu in Berkel en Rodenrijs aanwezig is. Het huidige landschap is evenwel vooral het resultaat van een ontwikkelingsproces dat met hoge dynamiek vanaf de 12e eeuw in het gebied tussen Rotterdam, Den Haag en Delft heeft plaatsgevonden. Dit proces werd vooral bepaald door de aanpassingen van het landschap aan het economisch gebruik.

De dorpskern Berkel heeft zich in de loop van de geschiedenis ontwikkeld langs de in het gebied aanwezige structuurlijnen en ontginningslinten. In Berkel is het Lint, samen met de oude dorpskern, in de naoorlogse periode de drager geweest voor verdere uitbreiding. Het Lint weerspiegelt de ontstaansgeschiedenis van het gebied en is daarom ook van wezenlijk belang voor de identiteit van het gebied.

Het Lint in Berkel markeert de grens tussen het rationeel verkavelde gebied en het uitwaaierende landschap. Daarnaast vormt het de overgang tussen de bebouwde kom en het agrarisch gebied. Deze verschillen worden benadrukt door de asymmetrische opbouw van het Lint. Deze opbouw resulteert uit de oorspronkelijke functie: aan de zuidoostzijde een vrijwel aaneengesloten bebouwing en aan de andere zijde de bevaarbare vaart als voormalige transportlijn. Langs deze vaart ligt een breed talud met een parallelstructuur aan de onderkant, in de vorm van singels, ter ontsluiting van het aangrenzend agrarisch gebied. Door de latere uitbreidingen tussen het Lint en de landscheiding is het contrast alleen maar groter geworden: de stevig bebouwde ruggengraat aan de vaart met daarvoor een waaier, bestaande uit eilanden, incidenteel verbonden met het Lint.

#### **2.2.2 Ruimtelijke aspecten**

#### *Berkel-Noord*

Het plangebied "Berkel-Noord" heeft een specifieke woonfunctie. Daarnaast zijn in het plangebied diverse bedrijven gevestigd, alsmede een aantal maatschappelijke functies van

verschillende aard, detailhandels- en horecavoorzieningen. Het plangebied kan worden opgedeeld in vijf deelgebieden, die hierna afzonderlijk besproken worden

*Afbeelding 2.1: deelgebieden 'Berkel I'* 

#### *Sterrenwijk*

De Sterrenwijk, in het noordwestelijke deel van het plangebied dateert uit de jaren '70 en '80 en wordt gekenmerkt door een verkavelingspatroon met een min of meer experimentele opzet. Het typerende en beeldbepalende kenmerk van deze verkavelingsstructuur is de hoefijzervormige structuur van de bouwblokken. Daarnaast kenmerkt de wijk zich door de ruime maat van de groenvoorzieningen. In de stedenbouwkundige opzet van de wijk is een strenge scheiding van functies doorgevoerd.

Ten noorden van de Sterrenwijk ligt een onbebouwde zone van 80 m, als groene buffer tussen de woonwijk en het kassengebied Noordpolder. Aan de zuidzijde van de wijk is een aantal voorzieningen (scholen, sporthal, winkels) gesitueerd.

#### *Edelsteenwijk*

Deze wijk, in het noordoostelijke deel van het plangebied, dateert uit de jaren '70. De wijk wordt gekenmerkt door een stedenbouwkundige opzet, waarbij een groot aantal hofjes en woonerven in het groen aansluiten op een centrale ontsluitingsroute, die slingerend door de wijk loopt. De wijk wordt gekenmerkt door een ruim opgezette groenstructuur en een besloten karakter.

Ook de Edelsteenwijk grenst aan de groene overgangszone naar het kassengebied Noordpolder. Ten zuiden van deze groene buffer en ten oosten van de Edelsteenwijk, ligt een driehoekig gebied zonder bebouwing. Voorlopig houdt dit gebied nog een agrarische functie. Mogelijk komt dit gebied in de toekomst in aanmerking voor woningbouw. Vooralsnog is dit niet aan de orde. Voor eventuele toekomstige ontwikkelingen dient een afzonderlijk bestemmingsplan te worden opgesteld.

#### *Componistenwijk*

De Componistenwijk dateert uit de jaren '70. Evenals bij de Edelsteenwijk is het centrale kenmerk hier een stedenbouwkundige opzet, waarbij hofjes en woonerven in het groen aansluiten op een centrale ontsluitingsroute.

#### *Bomen- en Struikenwijk*

De Bomen- en Struikenwijk heeft een traditionele opzet met woningen in blokverkaveling.

#### *Dorp Noord*

Dorp Noord sluit aan de zuidzijde aan op het Oude Dorp en wordt gekenmerkt door de eerste planmatige (traditionele) uitbreidingen van Berkel en Rodenrijs.

#### *Berkel-Zuid*

Net als Berkel-Noord, heeft ook Berkel-Zuid hoofdzakelijk een woonfunctie. Binnen Berkel-Zuid zijn enkele deelgebieden te onderscheiden, die hierna afzonderlijk besproken worden.

*Afbeelding 2.1: Berkel-Zuid gezien vanuit de lucht (Bron: Bing maps)* 

#### *Weidebuurt*

De Weidebuurt is gebouwd in de periode 1990-1995. De verkaveling van de wijk is een combinatie van half gesloten en gesloten bouwblokken. Duidelijk herkenbaar is het orthogonale patroon van wegen en woonclusters. Eén van deze clusters is als bijzonder element vormgegeven met een voornamelijk groene inrichting.

#### *Vogelbuurt*

De Vogelbuurt is gebouwd in de periode 1980-1985 en is het best te omschrijven als een overgang tussen "traditionalisme" en "structuralisme" (opbouw in kleine buurtjes, gegroepeerd rond buurtgroen en met – soms - enkele buurtvoorzieningen). Zowel een blokken-verkaveling als een hofjesstructuur zijn in de bebouwing van de Vogelbuurt herkenbaar.

#### *Parc Rodenrijs*

Deze wijk dateert uit de periode 1990-1998 en is ontwikkeld met ruime aandacht voor de stedenbouwkundige opzet en de architectonische kwaliteit. Met name de kenmerkende dakopbouwen spelen hierbij een belangrijke rol. Deze elementen dienen als bijzondere beëindiging van de woning en zijn door de gehele wijk waar te nemen. Uiteraard hebben deze elementen verschillende uitstralingen passend bij de verschillende architectuurstijlen die in de wijk voorkomen. Typerend is dat al deze elementen kleinschalig van karakter zijn; ten opzichte van de verdiepingslaag zijn deze elementen zeer beperkt van oppervlakte.

#### *Bloemenbuurt*

De Bloemenbuurt dateert uit de periode 1960-1970 en is te typeren als "traditionalistisch met woningen in blokverkaveling". Het betreft veelal rijenwoningen langs straten met bomen op de trottoirs. Deze bebouwing is gecombineerd met de kenmerken van "tuindorpen", dat wil zeggen een bebouwingspatroon rond een pleintje of plantsoen. De wijk kenmerkt zich door een waardevolle groene inrichting.

#### **2.2.3 Functionele aspecten**

In zowel 'Berkel-Noord' als 'Berkel-Zuid' heeft de woonfunctie de overhand. Daarnaast zijn verspreid over het plangebied enkele bedrijven en kantoren gevestigd, met name langs de Noordeindseweg en Sterrenweg. In Berkel-Zuid zijn geen bedrijven aanwezig. Naast bedrijvigheid, zijn er verspreid over het plangebied diverse maatschappelijke voorzieningen aanwezig, zoals basisscholen, kinderdagverblijven, een speeltuin en peuterspeelzaal. Ook zijn er enkele detailhandels- en horecavoorzieningen in het plangebied aanwezig. Zo zijn er verspreid over het plangebied enkele supermarkten en cafetaria's gevestigd. Daarnaast bevindt zich aan de Krugerlaan een kleine concentratie van (kleinschalige) detailhandels- en horecavoorzieningen.

#### **2.2.4 Verkeersaspecten**

Berkel-Noord wordt primair ontsloten via de Planetenweg, Oostersingel, Oudelandselaan en de Noordeindseweg (ten noorden van de Planetenweg). Deze wegen zijn bedoeld om grotere hoeveelheden verkeer te verwerken. Er geldt op deze wegen een maximumsnelheid van 50 km/uur. Typerend voor deze wegen is dat voor het langzaam verkeer aparte fietsvoorzieningen zijn aangelegd en dat parkeren niet plaatsvindt op de rijbaan. Dit geldt overigens niet voor het gedeelte van de Noordeindseweg ten zuiden van de Planetenweg, hier zijn thans geen vrijliggende fietspaden meer aanwezig. Dit deel van de Noordeindseweg wordt in de toekomst ingericht als 30 km/uur zone. De overige wegen in Berkel-Noord zijn reeds ingericht als erftoegangsweg c.q. verblijfsgebied. Ter plaatse geldt een 30 km/uur regime.

Berkel-Zuid wordt primair ontsloten op de Klapwijkseweg. De Klapwijkseweg is bedoeld om grotere hoeveelheden verkeer te verwerken. Er geldt op deze weg een maximumsnelheid van 50 km/uur. De overige wegen in Berkel-Zuid zijn ingericht als erftoegangsweg c.q. verblijfsgebied. Hier geldt een 30 km/uur regime.

#### *Langzaam verkeer*

Op de meeste wegen wordt het fietsverkeer gemengd met het autoverkeer. Dit is binnen verblijfsgebieden ook goed mogelijk. Langs de Oostersingel, Planetenweg, Oudelandselaan en de Noordeindseweg (ten noorden van de Planetenweg) ligt daarentegen een vrijliggend fietspad. Langs deze wegen is een scheiding van de verschillende verkeersstromen wenselijk. Daarnaast is in Berkel-Noord verbonden met het landscheidingsfietspad, ten oosten van het plangebied. Ook in Berkel-Zuid liggen enkele vrijliggende fietspaden, onder meer vanaf de Weidebloemtunnel, Weidebloembuurt, Vogelwijk en Parc Rodenrijs naar de Rodenrijseweg. Daarnaast liggen er vrijliggende fietspaden tussen de Anjerdreef en Oudelandselaan, alsmede tussen de Randstadrailstations Rodenrijs en Westpolder.

#### **2.3 Ontwikkelingen**

Ten opzichte van de voorgaande bestemmingsplannen worden er geen nieuwe ontwikkelingen mogelijk gemaakt met voorliggend plan. Er zijn geen concrete (bouw)plannen bekend en/of ingediend.

#### *Dakopbouwenregeling Componistenbuurt*

Wel is voor de drive-in woningen in de Componistenbuurt een specifieke regeling voor dakopbouwen opgenomen. De ruime opzet van de wijk biedt namelijk mogelijkheden om dakopbouwen toe te staan. Het is daarbij van belang dat de bestaande eenheid van de strokenbouw behouden blijft. Dakopbouwen zijn daarom geen incidentele toevoeging van een aaneengesloten rij, maar vormen samen met meer dakopbouwen een eenheid. Het is daarom van belang dat dakopbouwen geschakeld worden. Voor behoud van eenheid in de strokenbouw is het ook van belang dat de dakopbouwen een terughoudende massa en vorm hebben. Iedere dakopbouw heeft dezelfde afmetingen. De dakopbouw wordt terugliggend van de voor- en achterdakrand gepositioneerd, zodat de bestaande doorlopende dakrand zichtbaar blijft. De dakopbouw wordt net als de bestaande rijen voorzien van een plat dak, in aansluiting op de vormentaal en horizontale geleding van de stroken.

Afhankelijk van de positionering van de stroken ten opzichte van de zon is het toevoegen van een dakopbouw van invloed op de vergroting van het schaduwoppervlak in de naastgelegen tuinen. Door de dakopbouw op een afstand van 1,5 meter tot de voor- en achterdakrand te positioneren, wordt deze invloed beperkt. De vergroting van het schaduwoppervlak is hierdoor minimaal. Bij een aantal woningen is dit van toepassing. Het is van belang dat de daglichttoetreding ten gevolge van dakopbouwen binnen woningen niet lager wordt dan de minimale wettelijke eis volgens het Bouwbesluit. Aansluiting wordt gezocht bij TNO-normen. Er is een lichte en een zware norm die bepalen hoe lang (al dan niet aansluitend) licht moet binnenvallen in het midden van de vensterbank aan de binnenkant van het glas van de woonkamer. Voor de lichte TNO-norm geldt alleen de periode tussen 19 februari en 21 oktober. Dan moet er 2 uur per dag licht binnenvallen. Voor de zware norm wordt uitgegaan van 3 uur per dag in de periode tussen 21 januari en 22 november. Geen van die normen zal door de nieuwe dakopbouwenregeling worden geschaad. De woonkamers van de drive-inwoningen liggen op de eerste verdieping; de schaduw reikt in de bepalende maanden (maart, juni en september) niet zo hoog.

In het voorliggende bestemmingsplan zijn de onderstaande regels, maatvoerings- en situeringseisen opgenomen waarbinnen de dakopbouwen op de drive-inwoningen in de Componistenbuurt gerealiseerd moeten worden. De dakopbouwen worden niet direct mogelijk gemaakt, maar via een afwijkingsbevoegdheid, zodat de ruimtelijke en private belangen per individuele situatie afgewogen kunnen worden.

### Randvoorwaarden

- de dakopbouw is voorzien van een plat dak;
- de bouwhoogte van de dakopbouw bedraagt niet meer dan 3 m;
- de breedte van de dakopbouw is gelijk aan de breedte van de woning;
- de dakopbouw 1,5 m terug is gelegen ten opzichte van de voor- en achtergevel;
- balustrades ten behoeve van een dakterras of een vergelijkbaar gebruik zijn niet toegestaan;
- de hemelwaterafvoer wordt intern opgelost;
- het instralingsverlies van zonnepanelen op nabij gelegen woningen mag niet groter zijn dan 10% (zie ook bijlage 3 bij de toelichting), tenzij de dakopbouw ten noorden van zonnepanelen is gebouwd.

*Afbeelding 2.2: visualisatie ruimtelijke randvoorwaarden dakopbouwen in de Componistenbuurt.* 

Om het instralingsverlies op zonnepanelen (maximaal 10%) te beperken, dient de minimale afstand tussen zonnepanelen en dakopbouwen ten minste 6,75 meter te bedragen. De woningen in de Componistenbuurt zijn vijf meter breed. Aangezien de dakopbouwen gevelbreed moeten worden gebouwd, zijn er twee woningen aan weerszijden van (woningen met) zonnepanelen die geen dakopbouwen kunnen realiseren, ervan uit gaande dat de zonnepanelen tot op de grens van het dak van de woning staan (voor een meer uitgebreide beschrijving wordt verwezen naar bijlage 3 bij de toelichting). De formule voor instralingsverlies wordt niet toegepast als aanvrager aantoont dat hij met de eigenaar van de zonnepanelen andere afspraken is overeengekomen die leiden tot het oordeel dat de belangen van de eigenaar de zonnepanelen niet zijn geschaad. Indien de dakopbouwen ten noorden van de zonnepanelen worden gesitueerd, is logischerwijs geen sprake van instralingsverlies.

#### *Wijzigingsbevoegdheden Anjerdreef 48 en Burgemeester Hendrixstraat 21*

In het voorliggende bestemmingsplan is een wijzigingsbevoegdheid opgenomen voor het kerkgebouw aan de Anjerdreef 48, alsmede voor het scoutinggebouw aan de Burgemeester Hendrixstraat 21. Deze wijzigingsbevoegdheden bieden de mogelijkheid om de huidige bestemming 'Maatschappelijk' te wijzigen naar de bestemmingen 'Wonen' en 'Tuin' (en 'Verkeer – Verblijfsgebied), mits voldaan wordt aan de gestelde randvoorwaarden. Ter plaatse van het perceel Anjerdreef 48 wordt ruimte geboden aan de bouw van maximaal twee vrijstaande of één twee-aaneengebouwde woning. Aan de Burgemeester Hendrixstraat is ruimte voor maximaal 12 grondgebonden woningen in twee lagen met kap.

Omdat het binnenstedelijke locaties betreft is er geen sprake van strijdigheid met het gemeentelijk en provinciaal beleid. Het woningbouwbeleid van de gemeente laat ruimte voor de toevoeging van nieuwe woningen, mits aan enkele randvoorwaarden wordt voldaan. Deze afweging kan plaatsvinden op het moment dat er een concreet bouwplan bekend is. Tevens moet voldaan worden aan diverse milieuaspecten. Hiertoe heeft DCMR voor beide wijzigingsbevoegdheden een quickscan uitgevoerd, die als bijlage 2 bij de toelichting is gevoegd. Uit deze quickscan blijkt dat de bestemmingswijziging naar wonen haalbaar is.

Voor wat betreft wegverkeerslawaai lijken er op voorhand geen onoverkomelijke problemen. Het perceel aan de Anjerdreef ligt in de nabijheid van de Rodenrijseweg. Deze weg heeft een 30 km/u regime en dus geen geluidzone. Dat geldt ook voor de Anjerdreef zelf. Uit het oogpunt van goede ruimtelijke onderbouwing moet de geluidbelasting bij het opstellen van een wijzigingsplan wel worden onderzocht, maar het is – gelet op de situatie - uitgesloten dat de maximale ontheffingswaarde wordt overschreden. De locatie aan de Burgemeester Hendrixstraat is nét binnen de geluidszone van de Noordeinseweg gelegen. De overige wegen in de nabijheid van het plangebied hebben wel een 30 km/u regime, evenals de Burgemeester Hendrixstraat zelf. Ook hier geldt dat de geluidbelasting bij het opstellen van een wijzigingsplan onderzocht moet worden, maar dat het – gelet op de ligging van het perceel - uitgesloten is dat de maximale ontheffingswaarde wordt overschreden.

Ook vanuit het aspect bedrijven- en milieuzonering lijken er geen problemen te zijn, omdat beide percelen worden omringd door woonbebouwing. Er zijn daarnaast geen archeologische of cultuurhistorische waarden aanwezig ter plaatse van beide percelen. Tot slot is in de wijzigingsvoorwaarden opgenomen dat voorzien moet worden in voldoende parkeergelegenheid. Deze toets vindt plaats op het moment dat er een concreet bouwplan is.

#### **2.4. Juridische aspecten**

#### **2.4.1 Inleiding**

Vanaf 2009 is de gemeente Lansingerland bezig met het project "Actualisering bestemmingsplannen", in het kader waarvan alle voor het gemeentelijk grondgebied geldende bestemmingsplannen integraal dienen te worden herzien. Voorliggend bestemmingsplan is opgesteld conform de gemeentelijke standaard, met inachtneming van de bepalingen die zijn opgenomen in de Regeling standaarden ruimtelijke ordening (Rsro), zoals de Standaard Vergelijkbare Bestemmingsplannen (SVBP) en het coderingssysteem Informatiemodel Ruimtelijke Ordening (IMRO).

In dit hoofdstuk wordt ingegaan op de wijze waarop de regels en verbeelding van voorliggend plan zijn opgebouwd.

#### **2.4.2 Planmethodiek**

Bij de opzet van het plan is gekozen voor een gedetailleerde wijze van bestemmen waarmee de bestaande situatie wordt vastgelegd en welke geschikt is voor de beheersituatie. In het plan is uitsluitend sprake van zogenaamde eindbestemmingen. Op basis van de bepalingen van een eindbestemming kunnen direct omgevingsvergunningen worden afgegeven. De keuze voor deze planvorm komt voort uit het gemeentelijke beleid dat er op gericht is de bestaande ruimtelijke en functionele situatie en kwaliteit van het gebied te handhaven en waar mogelijk te versterken.

#### **2.4.3 Regels**

De regels bestaan uit vier hoofdstukken:

- Inleidende regels (hoofdstuk 1);
- Bestemmingsregels (hoofdstuk 2);
- Algemene regels (hoofdstuk 3);
- Overgangs- en slotregels (hoofdstuk 4).

De regels zijn in overeenstemming met de gemeentelijke standaard. Hierna wordt een korte toelichting gegeven op de in het plan voorkomende bestemmingen.

#### *Hoofdstuk 1 Inleidende regels*

In dit hoofdstuk is een aantal begrippen verklaard die worden gebruikt in de regels. Dit voorkomt dat er bij de uitvoering van het plan onduidelijkheden ontstaan over de uitleg van bepaalde regelingen. Daarnaast is het artikel "Wijze van meten" opgenomen waarin bepaald is hoe de voorgeschreven maatvoering in het plan gemeten moet worden.

#### *Hoofdstuk 2 Bestemmingsregels*

In dit hoofdstuk zijn de in het plan voorkomende bestemmingen geregeld. In ieder artikel is per bestemming bepaald welk gebruik van de gronden is toegestaan en welke bouwregels er gelden. Tevens zijn, waar mogelijk, flexibiliteitsbepalingen opgenomen.

Onder de bestemmingsomschrijving is aangegeven voor welke functies de gronden bestemd zijn. Voor sommige functies is een functieaanduiding opgenomen op de verbeelding.

In de bouwregels zijn de bebouwingsmogelijkheden bepaald. Voor de bebouwing zijn bouwvlakken op de verbeelding aangegeven. De bebouwing dient in principe binnen het bouwvlak gesitueerd te zijn.

Hieronder wordt kort ingegaan op de verschillende bestemmingen.

#### *Agrarisch*

De agrarische gronden aan de noordoostzijde van het plangebied zijn voorzien van de bestemming "Agrarisch". De gronden mogen niet bebouwd worden.

#### *Bedrijf*

In het plangebied liggen drie bedrijven. Deze bedrijven zijn voorzien van de bestemming "Bedrijf". In aanvulling daarop zijn de bedrijven voorzien van een specifieke aanduiding. Ter plaatse van bestemming "Bedrijf" zijn de gronden bestemd voor bedrijven tot en met milieucate-

gorie 2, met de daarbij behorende voorzieningen zoals parkeervoorzieningen en bedrijfsgebonden kantoren. Bestaande bedrijven in een hogere milieucategorie (3.1 of hoger) zijn voorzien van een functieaanduiding, op grond waarvan het bestaande gebruik is toegestaan. Bedrijfsbebouwing is uitsluitend binnen het bouwvlak toegestaan.

#### *Bedrijf - Nutsvoorziening*

De omvangrijkere nutsvoorzieningen hebben de bestemming Bedrijf – Nutsvoorziening gekregen. Bebouwing is uitsluitend binnen het bouwvlak toegestaan.

#### *Gemengd - 1 tot en met 5*

In de vigerende bestemmingsplannen was een aantal bestemmingen opgenomen waarin nevengeschikte functies waren toegestaan, zoals dienstverlening, detailhandel, horeca en wonen. Deze bestemmingen hebben in het voorliggende bestemmingsplan een gemengde bestemming gekregen. Per bestemming zijn verschillende nevengeschikte functies toegestaan, al dan niet uitsluitend op de begane grond. Hoofdbebouwing is uitsluitend binnen het bouwvlak toegestaan.

#### *Groen*

De als "Groen" aangewezen gronden betreffen de groengebieden die behoren tot de hoofdgroenstructuur. Dat betekent dat niet elke groenvoorziening op de hoek van de straat tot "Groen" is bestemd; deze kleine groenvoorzieningen vallen onder andere bestemmingen zoals de verkeersbestemmingen of "Water". Binnen de bestemming "Groen" zijn groenvoorzieningen mogelijk, inclusief waterpartijen, paden en nutsvoorzieningen. Voor afwijkende functies is een aanduiding opgenomen. Er is alleen beperkte bebouwing toegestaan. Ter plaatse van de aanduiding 'specifieke vorm van groen – afschermende groenvoorziening' geldt dat voor bepaalde werken of werkzaamheden een omgevingsvergunning aangevraagd moet worden.

#### *Kantoor*

Binnen het plangebied is sprake van twee percelen met de bestemming "Kantoor". Het betreft het kantoorgebouw aan de Van Naeldwijcklaan/Oostersingel en het kantoorgebouw ter plaatse van Noordeindseweg 48. Hoofdbebouwing is uitsluitend binnen het bouwvlak toegestaan.

#### *Maatschappelijk*

De in het plangebied aanwezige maatschappelijke voorzieningen zijn voorzien van de bestemming "Maatschappelijk". Op één locaties is een specifieke aanduiding op de verbeelding opgenomen, ten behoeve van het speelterrein aan de Wilgenlaan. Ter plaatse is tevens ondersteunende horeca uit categorie 1a toegestaan. Hoofdbebouwing is uitsluitend binnen het bouwvlak toegestaan.

Tot slot is voor het kerkgebouw aan de Anjerdreef (nummer 48) een wijzigingsbevoegdheid naar wonen opgenomen. Aan deze wijzigingsbevoegdheid zijn diverse randvoorwaarden gekoppeld.

#### *Recreatie - Volkstuin*

De volkstuinen aan de noordzijde van het plangebied zijn voorzien van de bestemming "Recreatie - Volkstuin". De in het vigerende bestemmingsplan opgenomen regeling ten behoeve van het volkstuinencomplex is in het voorliggende bestemmingsplan overgenomen. Dat betekent dat in de regels is aangegeven hoeveel bebouwing per volkstuin is toegestaan.

*Sport* 

De sporthallen aan de Wilgenlaan en aan de Anjerdreef hebben een sportbestemming. Op beide percelen is tevens de aanduiding 'sporthal' opgenomen. Naast de sportvoorziening is tevens ondersteunende horeca toegestaan. Bebouwing is uitsluitend toegestaan binnen het bouwvlak.

#### *Tuin*

De als zodanig aangewezen gronden zijn bestemd voor tuinen behorend bij de aangrenzende woningen. Bebouwing is uitsluitend toegestaan in de vorm van erkers en/of entreeportalen en andere bouwwerken.

### *Verkeer, Verkeer – Railverkeer, Verkeer - Wegverkeer en Verkeer – Verblijfsgebied*

In het plan zijn vier verschillende verkeersbestemmingen opgenomen. "Verkeer – Railverkeer" is opgenomen voor de Randstadrail aan de zuidzijde van het plangebied. De bestemming "Verkeer - Wegverkeer" is opgenomen voor wegen met een gebiedsontsluitende functie, zoals de Oostersingel en Planetenweg. De bestemming "Verkeer" is opgenomen voor wegen met een buurtontsluitingsfunctie, zoals woonstraten, -erven en pleinen, en de bestemming "Verkeer - Verblijfsgebied" voor woonstraten, woonerven en pleinen waar auto's niet zijn toegestaan (langzaamverkeersroutes). Overal binnen de bestemmingen zijn parkeervoorzieningen mogelijk.

#### *Water*

De bestemming is opgenomen voor de in het plangebied aanwezige watergangen en ander oppervlaktewater. De handhaving van deze watergangen is om waterstaatkundige redenen van belang. Op deze gronden mogen geen gebouwen worden opgericht. Bruggen ten behoeve van langzaam verkeer en toegang tot het woonerf zijn binnen de bestemming toegestaan. Bruggen voor gemotoriseerd verkeer zijn voorzien van een verkeersbestemming.

#### *Wonen*

Deze bestemming is opgenomen voor de woningen in het plangebied. Daarbij is – conform de vigerende bestemmingsplannen - gekozen voor een gedetailleerde bestemming. Voor de woningen is een bouwvlak aangegeven. In de regels is bepaald dat de goothoogte niet meer mag bedragen dan 7 meter en de bouwhoogte niet meer mag bedragen dan 11 meter, tenzij op de verbeelding anders is aangegeven. In afwijking van het voorgaande mag de goothoogte ter plaatse van het figuur 'gevellijn' niet meer dan 3 meter bedragen. Indien op de verbeelding de aanduiding 'specifieke bouwaanduiding - 1', 'specifieke bouwaanduiding - 2', 'specifieke bouwaanduiding - 3' of 'specifieke bouwaanduiding - 4' is opgenomen, mag de goot- en bouwhoogte ter plaatse niet meer bedragen dan in de onderstaande profielen is weergegeven. Deze regeling is opgenomen voor de woningen in Sterrenwijk.

*Afbeelding 2.2: profielen woningen Sterrenwijk.* 

Op het perceelsgedeelte buiten het bouwvlak is erfbebouwing in de vorm van aan- en uitbouwen en/of bijgebouwen toegestaan, voor zover niet de bestemming 'Tuin' is opgenomen. Voor de erfbebouwingsregeling is aansluiting gezocht bij de erfbebouwingsregeling zoals opgenomen in de laatste modelplanregels van de gemeente Lansingerland. Daarnaast zijn mogelijkheden opgenomen van beroeps- of bedrijfsmatige werkruimten in of bij de woning.

Tot slot is voor de drive-in woningen in de Componistenbuurt een specifieke regeling voor dakopbouwen opgenomen (zie paragraaf 2.3).

#### *Dubbelbestemmingen*

#### *Leiding – Brandstof*

Voor de aanwezige brandstofleiding is de dubbelbestemming "Leiding – Brandstof" opgenomen. Het betreft een DPO-leiding P31. Deze dubbelbestemming waarborgt een ongestoorde ligging van de leiding en daarmee tevens de externe veiligheid. In de regels is een differentiatie opgenomen naar leidingsoort, de overige leidingen worden hieronder besproken. Bouwwerken en het uitvoeren van werken binnen deze bestemming mogen slechts worden opgericht/uitgevoerd, indien de belangen van de gasleiding dat toelaten. Dit dient door de leidingbeheerder beoordeeld te worden. Daarnaast dienen deze in overstemming te zijn met de onderliggende reguliere bestemming(en).

#### *Leiding – Riool*

Voor de aanwezige hoofdtransport rioolpersleidingen is de dubbelbestemming "Leiding – Riool opgenomen. Deze dubbelbestemming regelt de beschermingsstrook die is gelegen ter plaatse van in het plangebied voorkomende hoofdpersrioleringen. Bouwen overeenkomstig de onderliggende bestemming mag pas na afwijkingsprocedure, waarbij de leidingbeheerder om advies gevraagd wordt. Ook is een vergunningplicht voor werken en werkzaamheden opgenomen.

#### *Waarde – Archeologie 3, 5 en 6*

Voor de verschillende archeologische verwachtingen zijn in het bestemmingsplangebied drie dubbelbestemmingen opgenomen. De bestemming "Waarde – Archeologie 3" is opgenomen voor zone III. Voor deze gronden bedraagt de maximale verstoring 100 m2 en 50 cm diep. Voor gronden gelegen binnen zone V is de dubbelbestemming "Waarde – Archeologie 5" opgenomen. Voor deze gronden bedraagt de maximale verstoring 500 m2 en 1,0 m diep. Tot slot is voor de gronden gelegen binnen zone VI de dubbelbestemming "Waarde – Archeologie 6" opgenomen. Voor deze gronden bedraagt de maximale verstoring 1.000 m2 en 2,5 m diep.

Op basis van de Monumentenwet 1988 moeten gronden met een archeologische verwachtingswaarde een planologische bescherming hebben. Dit gebeurt door het bouwen afhankelijk te stellen van een door burgemeester en wethouders te verlenen omgevingsvergunning en het opnemen van een stelsel dat ziet op het verkrijgen van een omgevingsvergunningenstelsel voor het uitvoeren van een werk, geen bouwwerk zijnde, of van werkzaamheden.

Voordat een omgevingsvergunning wordt verleend, zullen de consequenties voor de archeologische waarden in kaart moeten worden gebracht, eventueel door voorafgaand archeologisch onderzoek. Bij de regeling is voorzien in een advies door een terzake deskundige. Indien uit nader onderzoek blijkt dat er sprake is van te beschermen archeologische waarden, kunnen voorwaarden worden gesteld aan de ontwikkelingen. Archeologische waarden worden bij voorkeur in situ bewaard. Indien blijkt dat er geen archeologische waarden aanwezig zijn dan wel deze waarden door middel van onderzoek (bijvoorbeeld een opgraving) veilig gesteld kunnen worden, kan de dubbelbestemming worden geschrapt na toepassing van een daartoe opgenomen wijzigingsbevoegdheid.

#### *Waterstaat – Waterstaatkundige functie*

Voor de gronden die een waterstaatkundige functie hebben en waar de Keur van het Hoogheemraadschap van Delfland van toepassing is, is de dubbelbestemming "Waterstaat – Waterstaatkundige functie" opgenomen.

Ontwikkelingen binnen de bestemming zijn slechts toelaatbaar, indien geen onevenredige afbreuk wordt gedaan aan de belangen van de waterkering. Het oprichten van bouwwerken ten behoeve van de secundaire bestemmingen is afhankelijk gesteld van een door burgemeester en wethouders te verlenen omgevingsvergunning voor afwijken. Alvorens bij omgevingsvergunning afwijking te verlenen wordt ten aanzien van de waterhuishoudkundige aspecten advies ingewonnen bij het Hoogheemraadschap.

Naast de bepalingen van het bestemmingsplan zal, op grond van de keurbepalingen, bij het oprichten van bebouwing dan wel het uitvoeren van een aantal werken en/of werkzaamheden tevens een watervergunning van het hoogheemraadschap nodig zijn.

*Waterstaat – Waterkering* 

Deze dubbelbestemming is opgenomen voor de gronden die een waterkerende functie hebben. Voor de bestemming is sprake van een zogenoemde dubbelbestemming waarbij de waterkerende functie primair is gesteld ten opzichte van de andere aangegeven bestemmingen. Het betreft de waterkeringen langs de Noordeindse Vaart, Rodenrijse Vaart en de Klapwijkse Vaart. Op deze gronden is tevens de Keur van het Hoogheemraadschap van Delfland van toepassing.

Ontwikkelingen binnen de bestemming zijn slechts toelaatbaar, indien geen onevenredige afbreuk wordt gedaan aan de belangen van de waterkering. Het oprichten van bouwwerken ten behoeve van de secundaire bestemmingen is afhankelijk gesteld van een door burgemeester en wethouders te verlenen omgevingsvergunning voor afwijken. Alvorens bij omgevingsvergunning afwijking te verlenen wordt ten aanzien van de waterhuishoudkundige aspecten advies ingewonnen bij het Hoogheemraadschap.

Naast de bepalingen van het bestemmingsplan zal, op grond van de keurbepalingen, bij het oprichten van bebouwing dan wel het uitvoeren van een aantal werken en/of werkzaamheden tevens een watervergunning van het hoogheemraadschap nodig zijn.

#### *Hoofdstuk 3 Algemene regels*

In dit hoofdstuk worden, in aanvulling op de bestemmingsbepalingen, aanvullende regels gesteld.

#### *Anti-dubbeltelregel*

In deze regel is vastgelegd dat grond die in aanmerking moest worden genomen bij het verlenen van een omgevingsvergunning, waarvan de uitvoering heeft plaatsgevonden of alsnog kan plaatsvinden, bij de beoordeling van een andere aanvraag om omgevingsvergunning niet opnieuw in beschouwing mag worden genomen.

#### *Algemene bouwregels*

In dit artikel is een aantal aanvullende bouwregels opgenomen dat voor alle bestemmingen kan gelden. Het gaat onder meer om een regeling voor dakkapellen. Daarnaast is voor bestaande bouwwerken een regeling opgenomen die het mogelijk maakt de bestaande maatvoering aan te houden, indien deze maatvoering afwijkt van de overige regels in het plan. Tot slot is een regeling opgenomen voor de overschrijding van bouwgrenzen door ondergeschikte bouwdelen.

#### *Algemene aanduidingsregels*

Voor het LPG-station aan de Wilgenlaan is een gebiedsaanduiding 'Veiligheidszone – LPG' opgenomen. Binnen deze veiligheidszone zijn geen (beperkt) kwetsbare functies toegestaan. Ook zijn de aanwezige monumenten voorzien van een aanduiding.

#### *Algemene gebruiksregels*

Dit artikel bevat algemene gebruiksregels voor (onbebouwde) gronden en bouwwerken, alsmede voor het gebruik van een gedeelte van een woning als bed & breakfast of voor beroep aan huis. Daarnaast is een voorwaardelijke bepaling betreffende parkeren opgenomen. Indien op grond van één van de in het voorliggende plan opgenomen bestemmingen wordt gebouwd dan wel het gebruik wordt gewijzigd, dient voorzien te worden in voldoende parkeergelegenheid. Daarbij wordt gebruik gemaakt van de Nota Parkeernormen gemeente Lansingerland, die op 29 april 2014 in werking is getreden. Indien de parkeernota in de toekomst herzien wordt, dient getoetst te worden aan de rechtsopvolger van de voorgenoemde nota. Voor de functies die niet zijn benoemd in het vigerende gemeentelijke parkeerbeleid, worden de meest recente parkeerkencijfers van het CROW toegepast.

#### *Algemene afwijkingsregels*

Dit artikel is een aanvulling op de specifieke afwijkingsregels uit de bestemmingen. In het artikel is een aantal algemene afwijkingen opgenomen, dat met een 'reguliere omgevingsvergunning voor het afwijken van het bestemmingsplan' kan worden verleend. Het betreft een standaardregeling die het mogelijk maakt om bij de uitvoering van bouwplannen beperkte afwijkingen van het plan bij een omgevingsvergunning mogelijk te maken. Het gaat bijvoorbeeld om een geringe overschrijding van de toegestane bouwhoogte of het mogelijk maken van de bouw van bouwwerken voor het openbaar nut in het openbare gebied.

#### *Algemene wijzigingsregels*

In dit artikel is een aantal algemene wijzigingsregels opgenomen. Het gaat daarbij om enkele algemene wijzigingsbevoegdheden, onder meer voor het oprichten van bouwwerken voor openbaar nut en het wijzigen van dubbelbestemmingen en aanduidingen.

#### **Hoofdstuk 4 Overgangs- en slotregels**

In het overgangsrecht is een regeling opgenomen voor bebouwing en gebruik dat al bestond bij het opstellen van het plan, maar dat strijdig is met de opgenomen regeling. Onder bepaalde voorwaarden mag deze strijdige bebouwing en/of strijdig gebruik worden voortgezet of gewijzigd.

In de slotregel is de officiële naam van het plan bepaald. Onder deze naam kan het bestemmingsplan worden aangehaald.

#### **2.4.4. Geometrische plaatsbepaling / verbeelding**

Voor het verbeelden van de geometrisch bepaalde bestemmingen is een GBKN-ondergrond gebruikt. Dit bestand is opgebouwd in coördinaten in het stelsel van de Rijksdriehoeksmeting, of kortweg Rijksdriehoekscoördinaten (ook wel: RD-coördinaten). Dit zijn de coördinaten die in Nederland worden gebruikt als grondslag voor onder meer geografische aanduidingen, waarbij de exacte locatie van een gebied wordt vastgelegd. In het plan is met behulp van lijnen, coderingen en arceringen aan gronden (en in dit geval ook wateren) een bepaalde bestemming toegekend. Binnen een bestemmingsvlak zijn met aanduidingen nadere regels aangegeven. Op een afdruk van de geometrische plaatsbepaling, de verbeelding, zijn alle bestemmingen en aanduidingen naast elkaar zichtbaar.

De gegevens zijn digitaal raadpleegbaar. Via de digitale portal waarop het plan wordt gepubliceerd kan, door te klikken op een bepaalde locatie, de bijbehorende bestemmingsregeling worden opgeroepen.

**Deel C: Verantwoording** 

*Bestemmingsplan "Berkel I" Toelichting Vastgesteld d.d. 28 januari 2016* 

19

## **3 Ruimtelijke Ordening**

#### **3.1. Rijksbeleid**

Het Rijk heeft haar ruimtelijk beleid vastgelegd in de Structuurvisie Infrastructuur en Mobiliteit (SVIR) en het Besluit algemene regels ruimtelijke ordening (Barro). De leidende gedachte van het rijksbeleid is ruimte maken voor groei en beweging, waarbij het Rijk zich vooral concentreert op decentralisatie. De verantwoordelijkheid wordt verplaatst van Rijksniveau naar provinciaal en gemeentelijk niveau. In het rijksbeleid (SVIR en Barro) worden dan ook geen specifieke uitspraken gedaan met betrekking tot het voorliggende plangebied. Bovendien is het voorliggende bestemmingsplan conserverend en worden er geen nieuwe woningen of voorzieningen bij recht mogelijk gemaakt, waardoor toetsing aan de ladder voor duurzame verstedelijking niet aan de orde is.

#### **3.2. Provinciaal beleid**

Op basis van de Wro moeten gemeenten, provincies en Rijk hun beleid neerleggen in één of meer structuurvisies. Het provinciebestuur van Zuid-Holland heeft ervoor gekozen één integrale ruimtelijke structuurvisie voor Zuid-Holland te ontwikkelen, waarbij Ruimte en Mobiliteit leidend zijn. In de provinciale structuurvisie geeft de provincie aan wat zij als provinciaal belang beschouwt en hoe zij daarop wil gaan sturen.

De provincie Zuid-Holland onderscheidt zich door de strategische ligging in internationale netwerken, drie unieke deltalandschappen die samenkomen (kust, veen en rivierdelta) en de veelzijdige steden en economische complexen in het deltalandschap. De provincie heeft vier 'rode draden' benoemd:

- 1. Beter benutten en opwaarderen van wat er is;
- 2. Vergroten van de agglomeratiekracht;
- 3. Verbeteren van de ruimtelijke kwaliteit;
- 4. Bevorderen van de transitie naar een water- en energie-efficiënte samenleving.

Voor de bebouwde ruimte zet de provincie in op een samenhangend, compact en goed bereikbaar, kwalitatief hoogwaardig bebouwd gebied.

In het programma Ruimte en het programma Mobiliteit beschrijft de provincie met welke instrumenten zij de doelen en ambities uit de Visie Ruimte en Mobiliteit uit gaat voeren. Een randvoorwaarde voor ontwikkelingen in zowel stedelijk als landelijk gebied is dat gemeenten de ladder voor duurzame verstedelijking uit het Bro toe moeten passen. De provincie heeft daar in de Verordening een eigen invulling aangegeven. De ladder voor duurzame verstedelijking houdt ten eerste in dat de behoefte van de ontwikkelingen op het gebied van wonen, kantoren, bedrijven en detailhandel regionaal moeten worden afgestemd en dat deze in principe binnen bestaand stads- en dorpsgebied (BSD) gerealiseerd moet worden. Indien de ontwikkeling niet binnen BSD gerealiseerd kan worden door middel van herstructureren, transformeren of verdichten, dient aangetoond te worden dat de locatie buiten BSD multimodaal ontsloten is. Het aanbod aan vervoersmodaliteiten op een locatie bepaalt de meest duurzame locatie buiten BSD.

Naast het verplicht toepassen van de ladder voor duurzame verstedelijking maakt de provincie onderscheid in drie soorten ontwikkelingen, waar -afhankelijk van de ontwikkeling- bepaalde randvoorwaarden aan worden gesteld. De drie soorten ontwikkelingen zijn gebiedseigen ontwikkelingen waarbij sprake is van inpassing, gebiedsvreemde ontwikkelingen waarbij sprake is van aanpassing en grootschalige(r) ontwikkelingen waarbij het gebied getransformeerd wordt.

Het plangebied is in het Programma Ruimte vrijwel geheel aangeduid als bestaande bebouwde ruimte, met uitzondering van de agrarische gronden aan de noordoostzijde van het plangebied. Het voorliggende bestemmingsplan maakt bovendien geen nieuwe woningen bij recht mogelijk, waardoor toetsing aan de ladder voor duurzame verstedelijking niet aan de orde is.

*Afbeelding 3.1: uitsnede Programma Ruimte* 

*Verbanden tussen Visie, Programma Ruimte, Programma Mobiliteit en Verordening Ruimte*  In de Visie Ruimte en Mobiliteit wordt het beleid beschreven van de provincie Zuid-Holland. Het Programma Ruimte en het Programma Mobiliteit hebben beide de status van een structuurvisie en beschrijven de manier waarop het ruimtelijk beleid en het mobiliteitsbeleid van de provincie uitgevoerd wordt (met welke instrumenten). De Verordening Ruimte beschrijft de regels vanuit het beleid en het programma. Deze regels moeten door gemeenten worden verwerkt in bestemmingsplannen. Voorgenoemde documenten zijn op 9 juli 2014 vastgesteld door Provinciale Staten en op 1 augustus 2014 in werking getreden.

#### *Verordening Ruimte 2014*

De Verordening Ruimte Zuid-Holland is vastgesteld in samenhang met de Visie ruimte en mobiliteit en het Programma ruimte. De visie bevat de hoofdzaken van het ruimtelijk beleid en het mobiliteitsbeleid van de provincie Zuid-Holland. Het ruimtelijk beleid is uitgewerkt in het Programma ruimte. De verordening is vastgesteld met het oogmerk van juridische doorwerking van een deel van het ruimtelijk beleid en bevat daarom regels voor bestemmingsplannen en daarmee gelijkgestelde ruimtelijke plannen.

In de Verordening Ruimte 2014 is het voorliggende plangebied aangeduid als stedelijke agglomeratie. Daarnaast zijn de waterkeringen langs de Noordeindse Vaart, Rodenrijse Vaart en de Klapwijkse Vaart aangeduid als 'regionale waterkering'. Conform de Verordening Ruimte dient de regionale waterkering, alsmede de daarbij behorende beschermingszone, als zodanig bestemd te worden. In het voorliggende bestemmingsplan is de dubbelbestemming 'Waterstaat – Waterkering' opgenomen, teneinde de instandhouding van de aanwezige waterkeringen te waarborgen.

Vanuit de Verordening Ruimte 2014 gelden er verder geen verplichtingen met betrekking tot het voorliggende bestemmingsplan (zie afbeelding 3.2).

*Afbeelding 3.2: uitsnede Verordening Ruimte 2014* 

#### **3.3. Gemeentelijk beleid**

#### *Structuurvisie Lansingerland 2025*

Op 18 februari 2010 heeft de gemeenteraad van Lansingerland de Structuurvisie 2025 vastgesteld. De structuurvisie geeft de gewenste ruimtelijke ontwikkeling tot 2025 en een doorkijk naar de lange termijn. Bij de structuurvisie hoort een uitvoeringsprogramma waarin wordt aangegeven op welke wijze de beoogde ontwikkelingsprojecten tot realisatie kunnen komen.

Veel van de ontwikkelingen tot 2025 komen voort uit bestaand beleid. Voor een zeer belangrijk

deel ligt de ruimtelijke structuur van Lansingerland dan ook al vast. Doelen van de structuurvisie zijn:

- visie én uitvoeringsprogramma tot 2025;
- doorkijk naar de lange termijn;
- toetsingskader voor nieuwe initiatieven;
- basis voor actualisatie bestemmingsplannen;
- mogelijkheden om kosten te verhalen;
- voldoen aan de verplichting nieuwe Wro.

Lansingerland is onderdeel van een groter geheel. Dit geldt zeker voor de groen en recreatiestructuur. Aan de oostkant ligt de Groenblauwe Slinger, die het Rottemerengebied verbindt met het Bentwoud. Lansingerland heeft dan ook een belangrijke regionale functie als recreatief uitloopgebied.

*Afbeelding 3.3: Uitsnede structuurvisie Lansingerland 2025*

In de structuurvisiekaart is het plangebied grotendeels aangeduid als bestaand stedelijk gebied. De agrarische gronden aan de noordoostzijde van het plangebied zijn aangemerkt als nieuw stedelijk gebied. Een van de hoofddoelen binnen Lansingerland is het verkrijgen en houden van een aantrekkelijk suburbaan woonmilieu. Beheer en kwaliteitsverbetering van het suburbane woon- en leefklimaat in de bestaande woongebieden staat voorop. De karakteristieke dorpssfeer van Berkel en Rodenrijs moet daarbij wel behouden blijven. Waar mogelijk moeten kansen worden benut om (milieu)hinderlijke bedrijven en functies uit de kernen te plaatsen. Bij nieuwe woningbouwlocaties moet worden vastgehouden aan een woningbouwprogramma dat past bij de woningbehoefte op de langere termijn.

De agrarische driehoek aan de noordoostzijde van het plangebied is in de structuurvisie aangeduid als nieuw stedelijk gebied. In dit gebied worden op middellange termijn circa 75 woningen voorzien. Vooralsnog is deze ontwikkeling niet aan de orde. Het voorliggende bestemmingsplan voorziet ter plaatse in een conserverende (agrarische) bestemming.

In de structuurvisiekaart is daarnaast een indicatief tracé opgenomen voor een hoogwaardige openbaarvervoersverbinding (HOV) van Rotterdam Alexander, door Bergschenhoek, Berkel via Pijnacker naar Delfgauw en Delft (HOV Alexander – Delft). De Klapwijkseweg – die direct ten noorden van het plangebied is gelegen – is daarbij aanmerkt als indicatief tracé. De eventuele aanleg van de HOV-verbinding heeft geen consequenties voor dit bestemmingsplan.

#### *Woonvisie 2009 – 2013*

In december 2009 heeft de gemeenteraad van Lansingerland de Woonvisie 2009 - 2013 vastgesteld, getiteld 'Samen bouwen aan een groen en duurzaam Lansingerland'. Hoofddoel van Lansingerland is de aantrekkelijke mix van de drie kernen voor de toekomst veilig te stellen. Deze missie is vertaald naar drie beleidsdoelen: het vergroten van keuzevrijheid en een gevarieerd woningaanbod; het bieden van gevarieerde en veilige woonmilieus en het versterken van een duurzame woon- en leefomgeving.

Binnen het doel 'vergroten van de keuzevrijheid en een gevarieerd woningaanbod' is het de bedoeling extra aandacht te creëren voor ouderen, (koop)starters, huishoudens met een laag inkomen en bijzondere doelgroepen. Enkele relevante uitvoeringsmaatregelen zijn het laten voldoen van zoveel mogelijk nieuwe woningen aan de WoonKeur en het aangeven in nieuwe bestemmingsplannen met woningbouwlocaties hoeveel sociale huur- en/of koopwoningen en/of kavels voor particulier opdrachtgeverschap bedoeld zijn.

Binnen het doel 'bieden van gevarieerde en veilige woonmilieus' is het de bedoeling om levensloopbestendige, leefbare, veilige, bereikbare en groene woonmilieus te realiseren. Er moeten woonservicezones worden gerealiseerd en bij de uitwerking van bouwplannen binnen de bebouwde kom moet ervoor worden gezorgd dat de openbare ruimte is afgestemd op het gebruik door ouderen en dat wordt voldaan aan de veiligheidseisen. De ingezette verbetering van de bereikbaarheid van bushaltes en versterking van het OV moet worden voortgezet en er moet worden geïnventariseerd in welke wijken zich parkeerproblemen voordoen. Er moet wijkgericht worden gewerkt en er moet worden gedefinieerd aan welke groeneisen nieuwe woningbouwplannen moeten voldoen. Dergelijke uitvoeringsmaatregelen worden niet geregeld in het voorliggende bestemmingsplan.

Binnen het doel 'versterken van een duurzame woon- en leefomgeving' gaat het om energiebesparing en meer speelvoorzieningen. In het voorliggende bestemmingsplan worden ruime mogelijkheden geboden aan speelvoorzieningen.

#### *Economische visie 2011-2016*

De economische visie van de gemeente Lansingerland geeft richting aan het economisch beleid voor de periode 2011-2016. In de visie worden de verschillende economische beleidsterreinen bijeengebracht zodat een overkoepelend economisch beleid ontstaat. De economische visie bestrijkt in de basis de gewenste ontwikkelingen op het gebied van samenwerking, bedrijventerreinen (bestaand en nieuw), glastuinbouw, de winkelcentra en recreatie en leisure. De raakvlakken met verkeer en vervoer, arbeidsmarkt en gemeentelijke dienstverlening die bijdragen aan het versterken van het ondernemersklimaat en de concurrentiepositie zijn meegenomen in de economische visie.

De economische visie is verder uitgewerkt in een uitvoeringsprogramma. In het uitvoeringsprogramma wordt de inzet van de gemeente, het bedrijfsleven en de verschillende economische spelers buiten Lansingerland (buurgemeenten, stadsregio, provincie, etc.) neergezet. Uitvoering

van deze acties is nodig voor realisering van de visie en versterken van het ondernemersklimaat en de concurrentiepositie.

#### *Welstandsnota*

Het welstandsbeleid dat in de welstandsnota (vastgesteld d.d. 26 april 2012) uiteen wordt gezet, is bedoeld om de ruimtelijke kwaliteit van de gemeente Lansingerland te behouden en te stimuleren. Elk bouwplan moet, zowel op zichzelf als in relatie tot zijn omgeving, voldoen aan de redelijke eisen van welstand, volgens criteria die zijn vastgesteld in de gemeentelijke welstandsnota. Bovendien mogen bestaande bouwwerken niet in ernstige mate in strijd zijn met redelijke eisen van welstand, ook weer volgens de criteria in de welstandsnota. Alleen als de gemeenteraad een gebied of een object als 'welstandsvrij' aanwijst, vervalt de preventieve welstandsbepaling. In Lansingerland wil de gemeente echter bij een deel van de vrije gebieden een vangnet behouden in de vorm van een paar summiere criteria om excessen te voorkomen. Gesproken wordt daarom van 'vrij met excessenregeling'.

Het welstandsbeleid van Lansingerland is uitgewerkt op basis van vier welstandsniveaus:

- welstandsvrij;
- vrij met excessenregeling;
- licht;
- bijzonder.

*Afbeelding 3.4: Uitsnede welstandsnota Lansingerland* 

Vrijwel het gehele plangebied, met uitzondering van de Edelsteenwijk, is gelegen binnen het welstandsniveau "Licht" (zie afbeelding 3.4). Bij dit welstandsniveau is de preventieve welstandsbeoordeling primair gericht op het bewaren van de stedenbouwkundige en architectonische samenhang. Voor de Edelsteenwijk geldt het welstandsniveau "Vrij met excessenregeling". Bij dit welstandsniveau zijn enkele minimale welstandscriteria van toepassing. In tegenstelling tot de geheel vrije gebieden acht de gemeente het in deze gebieden van belang om minimaal toezicht uit te oefenen, gericht op het voorkomen van uitwassen.

Voor de bebouwing langs de Noordeindseweg geldt het welstandsniveau "Bijzonder". Bij dit welstandsniveau is de welstandsbeoordeling gericht op het stimuleren van de beeldkwaliteit, in alle facetten. De gemeente wil hier duidelijke regie voeren op de ruimtelijke kwaliteit.

#### *Mobiliteitsplan "Lansingerland beweegt"*

Gemeente Lansingerland heeft in het mobiliteitsplan "Lansingerland beweegt" op hoofdlijnen het verkeers- en vervoerbeleid tot 2020 vastgesteld. Het mobiliteitsplan bestaat uit een visiedocument en een maatregelenpakket. Het visiedocument is op 28 mei 2009 vastgesteld door de gemeenteraad. In het visiedocument wordt de huidige situatie beschreven, de belangrijkste knelpunten geanalyseerd en er worden oplossingsrichtingen naar voren gebracht. Daarnaast is er een kader voor uitwerkingsnota's opgenomen. Uitwerkingen van het beleid moeten passen binnen de oplossingsrichtingen die in het mobiliteitsplan zijn vastgelegd.

De gemeente wil veilige netwerken bieden voor alle vervoerswijzen. Die netwerken moeten het verkeer snel en efficiënt afwikkelen, met zo min mogelijk effect op mens, natuur en milieu.

Voor zover het parkeren betreft, wordt gebruik gemaakt van het vigerende gemeentelijke parkeerbeleid. Thans is het gemeentelijk parkeerbeleid vastgelegd in de 'Nota Parkeernormen gemeente Lansingerland', die op 29 april 2014 in werking is getreden. Indien de parkeernota in de toekomst herzien wordt, dient getoetst te worden aan de rechtsopvolger van de voorgenoemde nota. Voor de functies die niet zijn benoemd in het vigerende gemeentelijke parkeerbeleid, worden de meest recente parkeerkencijfers van het CROW toegepast.

#### *Milieubeleidsplan*

Op 29 maart 2012 werd het gemeentelijke milieubeleidsplan 2012-2015 vastgesteld. Dit plan biedt een kader voor de gemeentelijke milieuwerkzaamheden, bevat concrete doelstellingen en zorgt dat de milieuwerkzaamheden in de planperiode gestructureerd uitgevoerd worden. De gemeente Lansingerland streeft naar duurzame ontwikkeling. Dat is het geval als bij elke beslissing op elk niveau een evenwichtige afweging wordt gemaakt ten aanzien van de gevolgen voor mens, milieu en economie. Het totaal aan beslissingen moet continu leiden tot een balans tussen deze belangen. Het collegeprogramma en de beleidsvisie 2040 gaan uit van duurzaamheid als leidend principe. Ook wil de gemeente in 2025 een CO2-neutrale gemeente zijn. Het college hanteert als uitgangspunt de meest milieuvriendelijke en uiteindelijk ook de goedkoopste optie. Verder zal er creatief / actief gezocht worden naar mogelijke subsidies en partijen die de eerste investering voor hun rekening willen nemen.

Om alle kansen voor het milieu te benutten zal de gemeente bij alle activiteiten en projecten in een vroeg stadium aandacht hebben voor duurzaamheid, en verder zal een richtlijn worden gehanteerd van 10 jaar of korter voor het toepassen van duurzaamheidsmaatregelen. Als voortvloeisel van het milieubeleidsplan zijn of worden diverse producten gemaakt of geactualiseerd, zoals een bodemfunctiekaart, een gemeentelijke visie op externe veiligheid, afvalbeleid, geluidbeleid, energievisie e.d.

#### *Klimaatagenda*

De gemeente Lansingerland heeft de ambitie vastgesteld om in 2025 een klimaatneutrale gemeente te zijn. Duurzaamheid maakt bij de gemeente Lansingerland onderdeel uit van de ambities uit het collegeprogramma en wordt gehanteerd als leidend principe, of het nu gaat om energiegebruik, woningbouw of sociale structuren.

#### *Bomenverordening 2012*

Bij besluit van 26 april 2012 heeft de raad de "Bomenverordening Lansingerland 2012" vastgesteld. Met de vaststelling van deze verordening zijn de betreffende artikelen in de APV vervallen. De verordening regelt voor bijzondere bomen en ander houtopstanden een specifiek beschermingsregime door middel van een ontheffing- en een kapvergunningstelsel. De bijzondere bomen en andere houtopstanden zijn door middel van een lijst aangewezen. Naast de lijst behoort bij de verordening een vijftal kaarten met hierop aangegeven zogenoemde beschermingswaardige bomen. De bomenverordening voorziet in een eigen beschermingsregime dat los staat van het bestemmingsplan en gericht is op de instandhouding van waardevolle houtopstanden. De lijsten en kaarten met beschermingswaardige en waardevolle houtopstanden worden voortdurend geactualiseerd.

## **4 Natuur**

#### **4.1. Kader**

#### **Soortenbescherming**

De Flora- en faunawet (hierna: Ffw) beschermt alle in het wild levende zoogdieren, vogels, reptielen en amfibieën. Van deze soortgroepen zijn alleen huismuis, bruine en zwarte rat niet beschermd. Van de vissen, ongewervelde dieren (zoals vlinders, libellen en sprinkhanen) en planten zijn alleen de in de wet genoemde soorten beschermd.

De Ffw gaat uit van het 'nee, tenzij'-principe. Dit betekent dat alleen onder bepaalde (zeer stringente) voorwaarden een inbreuk mag worden gemaakt op de bescherming van soorten en hun leefomgeving. Daarnaast beschermt de wet niet alleen soorten in het algemeen, maar ook individuen van soorten.

Voor ruimtelijke ingrepen die gevolgen hebben voor een beschermde soort en / of zijn leefgebied moet een ontheffing op grond van de Ffw worden aangevraagd. Voor een aantal soorten geldt daarenboven het beschermingsregime van de Europese Vogel- en Habitatrichtlijn. Voor werkzaamheden die uit een bestemmingsplan voortvloeien dient voor de start van die werkzaamheden ontheffing te worden aangevraagd indien beschermde soorten voorkomen. Bij de vaststelling van het bestemmingsplan dient duidelijk te zijn of en in hoeverre een ontheffing kan worden verkregen.

De wettelijk beschermde soorten zijn ingedeeld in de volgende vier categorieën.

- Meer algemene soorten (tabel 1 Ffw): voor deze soorten is een algemene vrijstellingsregeling van kracht in geval van ruimtelijke inrichting of ontwikkeling.
- Andere, niet algemeen voorkomende soorten (tabel 2 Ffw), met uitzondering van beschermde inheemse vogels: ontheffing is alleen mogelijk indien geen afbreuk wordt gedaan aan de gunstige staat van instandhouding van de soort. Er is echter geen ontheffing nodig indien gewerkt wordt volgens een gedragscode. Deze code dient door een sector of ondernemer zelf opgesteld te worden en dient vervolgens goedgekeurd te zijn door het verantwoordelijke ministerie.
- Strikt beschermde soorten (tabel 3 Ffw): voor deze soorten dient in geval van ruimtelijke inrichting of ontwikkeling ontheffing te worden aangevraagd van de Ffw. Ontheffing wordt alleen verleend indien er geen alternatief is en geen afbreuk wordt gedaan aan de gunstige staat van instandhouding van de soort. Voor soorten in tabel 3 die ook op Bijlage IV van de Habitatrichtlijn (HR) voorkomen, wordt ontheffing echter alleen nog maar verleend indien er daarnaast sprake is van één van de volgende belangen:
	- o de bescherming van flora en fauna;
	- o de volksgezondheid of openbare veiligheid;
	- o dwingende redenen van groot openbaar belang, met inbegrip van redenen van sociale of economische aard en voor het milieu wezenlijk gunstige effecten.

 Dit is het gevolg van een uitspraak van de Afdeling bestuursrechtspraak van de Raad van State (ABRS) in januari 20092 .

- Beschermde inheemse vogels: deze vallen onder de Europese Vogelrichtlijn (VR). Ruimtelijke inrichting of ontwikkeling en dwingende redenen van groot openbaar belang zijn volgens rechtspraak van de ABRS geen reden om ontheffing te verlenen3 . Ontheffing is uitsluitend toegestaan op basis van de ontheffingsgronden die in de VR zijn genoemd. Overigens is het, indien geen ontheffing nodig is, volgens de huidige interpretatie van de wet wel verplicht rekening te houden met het broedseizoen van vogels. Voor sommige vogelsoorten met vaste verblijfplaatsen geldt dat deze vaste verblijfplaatsen en het essentiële leefgebied jaarrond beschermd zijn.
Voor soorten van tabel 2 Ffw en/of tabel 3 Ffw geldt dat een ontheffingsaanvraag niet aan de orde is indien:

- de functionaliteit van de voortplantings- of vaste rust- en verblijfplaatsen gegarandeerd wordt (het beschadigen en vernielen wordt voorkomen door maatregelen of er zijn voldoende alternatieven), en:
- de voortplantings- of vaste rust- en verblijfplaatsen binnen of buiten het plangebied niet verstoord worden.

Hetzelfde geldt voor de bestaande voortplantings- of vaste rust- en verblijfplaats van vogels, met als extra toets dat aangetoond moet worden dat verstoring niet van wezenlijke invloed is op de populatie van de betreffende soort.

Overigens geldt voor alle in het wild levende planten- en diersoorten de zogenaamde zorgplicht (ook bekend als de algemene zorgplicht uit artikel 2 Ffw). Dit houdt in dat 'voldoende zorg' in acht moet worden genomen voor alle planten en dieren en hun leefomgeving. Concreet betekent dit dat bij ruimtelijke ontwikkeling gezorgd moet worden dat dieren niet gedood worden en dat planten verplant worden. Ook dient gelet te worden op bijvoorbeeld de voortplantingsperiode van amfibieën en de zoogperiode van zoogdieren.

#### **Gebiedsbescherming**

Het voormalig Ministerie van Landbouw, Natuur en Visserij (LNV; het huidige Ministerie van Economische Zaken) heeft in 1990 de Ecologische Hoofdstructuur (EHS) geïntroduceerd. De EHS bestaat uit een netwerk van natuurgebieden. Het doel van de EHS is de instandhouding en ontwikkeling van deze natuurgebieden om daarmee een groot aantal soorten en ecosystemen te laten voortbestaan.

Bescherming van (natuur)gebieden heeft daarnaast ook plaats middels de Natuurbeschermingswet 1998 (Nbw). Daaronder vallen de volgende typen gebieden:

- Natura2000-gebieden (VR- en HR-gebieden);
- Beschermde Natuurmonumenten;
- Wetlands.

Voor ruimtelijke ontwikkelingen binnen beschermde natuurgebieden, en tevens voor ontwikkelingen buiten beschermde natuurgebieden die van invloed kunnen zijn op beschermde

<sup>2</sup> Zie ABRS 21 januari 2009, zaak nr. 200802863/1

<sup>3</sup> Zie ABRS 13 mei 2009, zaak nr. 200802624/1

natuurgebieden, gelden (strenge) restricties. Voor activiteiten of projecten die schadelijk zijn voor de beschermde natuur geldt een vergunningplicht.

#### **4.2 Onderzoek en conclusie**

#### *Soortenbescherming*

Met voorliggend bestemmingsplan worden – behoudens de gewijzigde dakopbouwenregeling geen nieuwe ontwikkelingen mogelijk gemaakt ten opzichte van de vigerende bestemmingsplanregelingen. Gezien het conserverende karakter van voorliggend plan, zijn er vooralsnog geen verplichtingen vanuit de Ffw. Aanvullend geldt voor alle in het wild levende planten- en diersoorten dat de zorgplicht in acht moet worden genomen.

#### *Gebiedsbescherming*

Het plangebied is geen onderdeel van een gebied dat onder de Nbw valt en is evenmin gelegen binnen de EHS. Ook in de directe omgeving zijn dergelijke gebieden niet aanwezig. Aangezien voorliggend plan volledig conserverend is, is externe werking op verder weg gelegen Natura 2000-gebieden uitgesloten. Alleen bij eventuele toekomstige ontwikkelingen die een (grote) toename aan stikstofemissie veroorzaken, dient middels een zogenaamde habitattoets onderzocht te worden of er (significante) negatieve effecten optreden op de instandhoudingsdoelstellingen voor de habitats en/of soorten waarvoor de Natura2000-gebieden in de (wijde) omgeving als zodanig zijn aangewezen.

## **5. Water**

#### **5.1. Kader**

Er is een groot aantal beleidsstukken dat betrekking heeft op de waterhuishouding. Hieronder wordt één en ander uiteengezet.

#### **5.1.1. Europees en rijksbeleid**

#### *Nationaal Waterplan*

Het Nationaal Waterplan is de opvolger van de Vierde Nota Waterhuishouding uit 1998 en is opgesteld voor de planperiode 2009 - 2015. Het Nationaal Waterplan is in december 2009 door de ministerraad vastgesteld.

Het Nationaal Waterplan beschrijft de hoofdlijnen van het nationale waterbeleid. Het rijk streeft naar een duurzaam en klimaatbestendig waterbeheer en heeft de ambitie om de komende decennia te investeren in bescherming tegen overstromingen en in de zoetwatervoorziening.

Voor een duurzaam en klimaatbestendig watersysteem is het van belang bij ruimtelijke ontwikkelingen rekening te houden met waterhuishoudkundige eisen op de korte en de lange termijn. Om een duurzaam en klimaatbestendig watersysteem te bereiken moet het water meer bepalend zijn bij de besluitvorming over grote ruimtelijke opgaven dan voorheen. De mate van bepalendheid wordt afhankelijk gesteld van, onder meer, de omvang en de aard van de ingrepen, bestaande functies, nieuwe andere ruimteclaims en de bodemgesteldheid van een gebied.

Op basis van de Wet ruimtelijke ordening heeft het Nationaal Waterplan voor de ruimtelijke aspecten de status van structuurvisie. Het Nationaal Waterplan, vervangt daarmee op onderdelen het beleid uit de Nota Ruimte. Specifiek gaat het over de gebieden die deel uitmaken van de ruimtelijke hoofdstructuur, het IJsselmeer, de Noordzee en de rivieren. Hiervoor geldt de AMvB Ruimte. Ook de bescherming van vitale functies en kwetsbare objecten is een onderwerp van nationaal belang. Hiervoor wordt een afzonderlijke AMvB opgesteld.

#### *Waterwet*

In de Waterwet zijn acht oude waterwetten samengebracht: de Wet op de waterhuishouding, de Wet op de waterkering, de Grondwaterwet, de Wet verontreiniging oppervlaktewateren, de Wet verontreiniging zeewater, de Wet droogmakerijen en indijkingen (Wet van 14 juli 1904), de Wet beheer rijkswaterstaatswerken (het zogenaamde 'natte gedeelte'), de Waterstaatswet 1900 en de Waterbodemparagraaf uit de Wet bodembescherming.

De Waterwet regelt het beheer van de waterkeringen, het oppervlaktewater en het grondwater, verbetert de samenhang tussen waterbeleid en ruimtelijke ordening en zorgt voor een eenduidige bestuurlijke procedure en daarbij behorende rechtsbescherming voor besluiten. De Waterwet dient als paraplu om de Kaderrichtlijn Water (KRW) te implementeren en geeft ruimte voor implementatie van toekomstige Europese richtlijnen.

De waterschappen krijgen een nieuwe bevoegdheid voor het verlenen van vergunningen voor grondwateronttrekkingen, bemalingen en infiltraties, met uitzondering van onttrekkingen voor drinkwater, koude en warmteopslag en grote industriële onttrekkingen van meer dan 150.000 m3 /jaar. Gemeenten krijgen verdergaande taken en bevoegdheden in het kader van de zorgplicht voor het inzamelen van afvalwater in de riolering en voor hemelwater en grondwater.

#### *Nationaal Bestuursakkoord Water (actueel)*

In het Nationaal Bestuursakkoord Water (NBW) is het kabinetsstandpunt over het waterbeleid in de 21e eeuw vastgelegd. De hoofddoelstellingen zijn: het waarborgen van het veiligheidsniveau bij overstromingen en het verminderen van wateroverlast. Daarbij wordt de voorkeur gegeven aan ruimtelijke maatregelen boven technische maatregelen.

In het NBW is ook de watertoets als procesinstrument opgenomen. De watertoets is het proces van vroegtijdig informeren, adviseren en beoordelen van waterhuishoudkundige aspecten in ruimtelijke plannen en besluiten. Het doel van dit nieuwe instrument is waarborgen dat de waterhuishoudkundige doelstellingen expliciet in beschouwing worden genomen als het gaat om waterhuishoudkundige relevante ruimtelijke plannen en besluiten. Uitvoering van de watertoets betekent in feite dat de gemeente en de waterbeheerder samenwerken bij het uitwerken van ruimtelijke plannen, zodat problemen in het gebied zelf en de omgeving worden voorkomen. De watertoets is sinds 2003 verankerd in het Besluit ruimtelijke ordening 1985 (Bro 1985) en is overgenomen in het nieuwe Besluit ruimtelijke ordening (Bro) en hiermee verplicht voor alle ruimtelijke plannen en besluiten.

In 2008 is het NBW geactualiseerd met als doel de watersystemen in 2015 op orde te krijgen, met name op het gebied van wateroverlast en watertekort.

#### *Kaderrichtlijn water*

De Europese Kaderrichtlijn Water (KRW) geeft een kader voor de bescherming van de ecologische en chemische kwaliteit van oppervlaktewater en grondwater. Zo dienen alle waterlichamen in 2015 een "goede ecologische toestand" (GET) te hebben bereikt en dienen sterk veranderende c.q. kunstmatige wateren in 2015 een "goed ecologisch potentieel" (GEP) te hebben bereikt. De chemische toestand dient in 2015 voor alle wateren (natuurlijk en kunstmatig) goed te zijn.

#### *Waterbeheer 21e eeuw (WB21)*

In september 2000 heeft de commissie Waterbeheer 21e eeuw advies uitgebracht over het toekomstig waterbeheer in Nederland. Belangrijk onderdeel van WB21 is het uitgangspunt van ruimte voor water. Er mag geen afwenteling plaatsvinden. Berging moet binnen het stroomgebied plaatsvinden. Dit betekent onder andere het aanwijzen en instandhouden van waterberingsgebieden. Daarnaast wordt verdroging bestreden en worden watertekorten verminderd.

#### **5.1.2. Provinciaal beleid**

#### *Grondwaterplan Zuid-Holland 2007 - 2013*

Het grondwaterbeleid van de provincie voor de komende jaren staat in het *Grondwaterplan Zuid-Holland 2007 - 2013*. Hierin zijn ook de kaders beschreven die de provincie gebruikt bij het verlenen van vergunningen voor grondwateronttrekkingen. In de *Verordening Waterbeheer* zijn aanvullende regels opgenomen waar de provincie rekening mee houdt bij het verlenen, wijzigen of intrekken van een onttrekkingsvergunning. Het Grondwaterplan geeft een uitwerking van de hoofdlijnen van het grondwaterbeleid die zijn beschreven in het Beleidsplan Groen, Water en Milieu 2006 - 2010. In het Grondwaterplan heeft de provincie zes speerpunten geformuleerd voor het grondwaterbeleid in de komende periode. Deze speerpunten komen voort uit de eerder

genoemde actuele ontwikkelingen en veranderingen in wet- en regelgeving. De speerpunten zijn:

- a. verzilting en grondwaterkwantiteit;
- b. grondwaterkwaliteit;
- c. bodemdaling;
- d. concurrentie om de schaarse ruimte;
- e. verandering van positie en taken van de provincie;
- f. specifieke gebieden.

#### *Provinciaal Waterplan 2010 - 2015*

Op 1 januari 2010 is het *Provinciaal Waterplan 2010 - 2015* in werking getreden. Dit plan vervangt het provinciale Waterhuishoudingplan, dat was opgenomen in het Beleidsplan Groen, Water en Milieu 2006 - 2010 en in het Grondwaterplan 2007 - 2013 (zie boven). In het Provinciaal Waterplan zijn de opgaven van de Europese Kaderrichtlijn Water, het Nationaal Bestuursakkoord Water en het Nationaal Waterplan vertaald naar strategische doelstellingen voor Zuid-Holland. Het Provinciaal Waterplan beschrijft op hoofdlijnen wat de provincie in de periode tot 2015 samen met haar waterpartners wil bereiken. Het Waterplan heeft vier hoofdopgaven:

- a. waarborgen waterveiligheid;
- b. zorgen voor mooi en schoon water;
- c. ontwikkelen duurzame zoetwatervoorziening;
- d. realiseren robuust en veerkrachtig watersysteem.

In het plan zijn deze opgaven verder uitgewerkt in 19 thema's én voor drie gebieden, in samenhang met economische, milieu- en maatschappelijke opgaven. Dit heeft geleid tot een integrale visie op de ontwikkeling van de Zuid-Hollandse Delta, het Groene Hart en de Zuidvleugel van de Randstad.

#### *Verordening Ruimte*

In de *Verordening Ruimte* is regelgeving opgenomen voor de regionale en primaire waterkeringen. Voor bestemmingsplannen zijn randvoorwaarden opgenomen die een onbelemmerde werking, instandhouding en het onderhoud van de primaire en regionale waterkeringen mogelijk maken. Dit geldt voor de beschermingszone en de kernzone die hoort bij de waterkeringen zoals opgenomen in de vastgestelde leggers van de waterschappen.

#### **5.1.3. Beleid waterbeheerder**

#### *Hoogheemraadschap van Delfland*

Delfland investeert de komende jaren in het vergroten van de veiligheid, het verbeteren van de waterkwaliteit, het tegengaan van wateroverlast en het optimaliseren van de zuivering van afvalwater. De ontwikkelingen in de waterwereld volgen elkaar in hoog tempo op en vragen om het maken van keuzes. Klimaatverandering, zeespiegelstijging verzilting en nieuwe wetten en regels gaan het waterbeheer de komende decennia ingrijpend veranderen. Bovendien dwingen de complexiteit van het gebied en de omvang van de noodzakelijke investeringen tot het stellen van prioriteiten. Delfland spreidt daarom de maatregelen in de tijd, zodat het tempo aansluit bij de mogelijkheden van de organisatie en het gebied.

Het hoogheemraadschap hanteert in nieuw te ontwikkelen stedelijke gebieden het standstillbeginsel, waarbij getoetst wordt aan de provinciale normen voor wateroverlast.

#### *Waterbeheerplan 2010-2015 'Keuzes maken en kansen benutten'*

In het Waterbeheerplan 2010-2015 beschrijft het Hoogheemraadschap van Delfland de strategische keuzes, de doelen voor het waterbeheer en de financiële consequenties daarvan. De complexiteit van het gebied en de omvang van de noodzakelijke investeringen dwingen tot het stellen van prioriteiten. Het Hoogheemraadschap van Delfland gaat het beheer en onderhoud van het watersysteem optimaliseren en zal daarbij flink investeren in waterkwaliteit, waterkeringen en het voorkomen van wateroverlast en watertekort. Voor de zuiveringstechnische infrastructuur ligt de nadruk op beheren, onderhouden en optimaliseren.

Ten slotte is in 2012 de nieuwe Handreiking Watertoets vastgesteld. De nieuwe handreiking biedt gemeenten, adviesbureaus en projectontwikkelaars handvatten voor de invulling van proces en inhoud van de watertoets voor ruimtelijke plannen op gemeentelijk niveau. De handreiking bestaat uit een procesdeel en een inhoudelijk deel. In het procesdeel wordt ingegaan op het watertoetsproces voor ruimtelijke planvorming. Het inhoudelijk deel bevat de vertaling van het actuele beleid van Delfland in ruimtelijke zin.

#### *Waterbeheer en watertoets*

De 'Beleidsnota beperken en voorkomen wateroverlast' bevat het Delflandse beleid op hoofdlijnen voor het op orde brengen en houden van het watersysteem ten aanzien van wateroverlast. De belangrijkste doelstelling van dit beleidskader is op hoofdlijnen aan te geven op welke manier Delfland invulling geeft aan de wettelijke taak op het gebied van het waterkwantiteitsbeheer, specifiek voor het aspect wateroverlast.

De basis voor het beleid beperken en voorkomen wateroverlast wordt gevormd door zes algemene uitgangspunten, die zowel voor het op orde brengen als voor het op orde houden van het watersysteem gelden:

- 1. Norm als ijkpunt;
- 2. Effectgericht: functioneren van het hele watersysteem staat centraal;
- 3. Stand-still beginsel;
- 4. Gebiedsgericht: samen met het gebied;
- 5. Marktgericht: hoogste maatschappelijke rendement tegen de laagste kosten;
- 6. Alle oplossingen meewegend.

Delfland hanteert de waterkwantiteitsnormen uit de provinciale waterverordening als ijkpunt om aan zijn wettelijke taak als waterkwantiteitsbeheerder te voldoen. Deze normen zijn geformuleerd als overstromingskans vanuit het oppervlaktewater, met het oog op de bergings- en afvoercapaciteit waarop regionale wateren moeten zijn ingericht.

#### **5.1.4. Gemeentelijk beleid**

#### *Waterplan Lansingerland*

Op 29 april 2010 is het Waterplan Lansingerland vastgesteld. Het doel van het Waterplan is het maken van afspraken, waarmee een robuust, veilig en duurzaam watersysteem gerealiseerd kan worden. Dit watersysteem moet voldoen aan landelijke en Europese normen en moet gebaseerd zijn op een gezamenlijke visie van gemeente en hoogheemraadschappen. Onderdelen hiervan zijn:

- a. een samenhangende beschouwing van de ambities, ruimtelijke ontwikkelingen en (water)problemen;
36

- b. een integrale (ruimtelijke) visie op het grondwater, oppervlaktewater en de riolering;
- c. een concreet maatregelenpakket voor de realisatie van maatregelen.

De doelgroep van het stedelijk Waterplan bestaat uit bestuurders (van de gemeente en de hoogheemraadschappen), bewoners, beleidsmakers en beheerders. Het Waterplan heeft geen wettelijke status, maar fungeert als koepelplan en integraal kader voor afspraken over watermaatregelen tussen gemeente en hoogheemraadschappen. Op 30 juni 2011 is de eindrapportage van het Waterplan vastgesteld.

#### *Gemeentelijk Rioleringsplan 2009-2013*

In het Gemeentelijk Rioleringsplan 2009-2013 (GRP) staat beschreven hoe de gemeente omgaat met afvalwater, hemelwater en grondwater. In het GRP zijn niet alleen maatregelen opgenomen voor het voorkomen van water op straat, maar ook om emissie vanuit de riolering naar het oppervlaktewater te reduceren. Daarnaast heeft de gemeente aanvullende maatregelen opgenomen ter verbetering van de waterkwaliteit (het 'waterkwaliteitsspoor'). De gemeente stelt in de komende planperiode van het GRP een meetplan op voor de monitoring van de riolering en voert deze monitoring ook uit. De intentie van het GRP is gericht op samenwerking en afstemming binnen de (afval)waterketen tussen gemeente en de twee hoogheemraadschappen. Maatregelen uit het GRP die leiden tot verbetering van de waterkwaliteit, maken ook integraal onderdeel uit van uitvoeringsmaatregelen die zijn opgenomen in de eindrapportage van het Waterplan dat op 30 juni 2011 is vastgesteld.

#### **5.2. Onderzoek**

Hieronder volgt de inhoudelijke toetsing van het plan aan de verschillende 'waterthema's', zoals die beschreven staan in de Handreiking Watertoets. Toetsing aan deze thema's levert de watertoets op.

#### *Huidige situatie en plan*

Het plangebied omvat de woongebieden ten noorden en zuiden van de historische dorpskern van Berkel en Rodenrijs. Binnen het woongebied zijn diverse oppervlaktewateren en watergangen aanwezig. Voor het overige deel is het plangebied grotendeels verhard.

Het voorliggende plan is vrijwel volledig conserverend van aard en maakt – behoudens de gewijzigde dakopbouwenregeling - geen nieuwe ontwikkelingen mogelijk.

#### *Veiligheid*

In het plangebied zijn diverse waterkeringen gelegen. Parallel aan de Noordeindse Vaart, Rodenrijse Vaart en Klapwijkse Vaart bevinden zich boezemwaterkeringen. De beschermingszone van deze waterkeringen zoals opgenomen in de Legger Waterkeringen is op de verbeelding weergegeven en voorzien van een dubbelbestemming "Waterstaat - Waterkering". Het bestemmingsplan voorziet geen ontwikkelingen in de beschermingszone.

Het plangebied is niet gelegen in een gebied met een overstromingsrisico.

*Afbeelding 5.1: detailuitsnede Legger Regionale waterkeringen Hoogheemraadschap van Delfland (links: Berkel-Zuid, rechts: Berkel-Noord)* 

#### *Oppervlaktewatersysteem*

Berkel-Zuid ligt in de deelpolders Westpolder, Nieuwe Rodenrijsche Droogmakerij en Oudeland, die gelegen zijn binnen de Polder Berkel. Het peil van de Westpolder en de Nieuwe Rodenrijsche Droogmakerij bedraagt NAP -5,92. Het peil van de polder Oudeland bedraagt NAP -3,27. Berkel-Noord ligt zowel in de Noordpolder als (voor een klein deel) in de Zuidpolder, die beide deel uitmaken van de Polder Berkel. Het polderpeil van de Noordpolder bedraagt NAP -6,42. Het peil van de Zuidpolder bedraagt NAP -5,88.

Het plangebied is in de huidige situatie grotendeels verhard. Het voornaamste oppervlaktewater in het plangebied wordt gevormd door de diverse watergangen in het plangebied. Het gaat daarbij zowel om primaire watergangen, als ook diverse secundaire wateren. De aanwezige watergangen en oppervlaktewateren zijn bestemd als "Water". Daarnaast is voor de onderhoudsstroken langs de primaire watergangen een dubbelbestemming 'Waterstaat - Waterstaatkundige functie' opgenomen. Het voorliggende bestemmingsplan voorziet geen nieuwe ruimtelijke ontwikkelingen in de nabijheid van watergangen. Mochten zich in de toekomst ontwikkelingen aandienen, dan dient rekening gehouden te worden met de onderhoudsstroken van de watergangen. Dit is geregeld in de Keur van het Hoogheemraadschap.

 *Afbeelding 5.2: primaire watergangen zoals opgenomen in de Legger Wateren Hoogheemraadschap van Delfland (links: Berkel-Noord, rechts: Berkel-Zuid)* 

#### *Wateroverlast*

In Polder Berkel is sprake van een wateropgave. Voorliggend plan is echter grotendeels conserverend: het maakt geen ontwikkelingen of een toename van verharding mogelijk, waardoor het geen invloed heeft op het waterbergingstekort. Indien in de toekomst ontwikkeling plaatsvinden moet worden bezien hoe met de wateropgave wordt omgegaan.

#### *Riolering*

Afvalwater wordt afgevoerd via het gemeentelijk riool (droogweerafvoer - DWA). Hemelwater dat op daken, parkeerverharding en opritten valt, moet als dat mogelijk is worden afgekoppeld van het DWA en afgevoerd naar het oppervlaktewater. Hemelwater dat op wegen valt, dient via bodempassages te worden afgevoerd naar het oppervlaktewater.

#### *Volksgezondheid*

Door het afkoppelen van hemelwater van de DWA worden vuilwateroverstorten (in de omgeving) tegengegaan. De risico's van watergerelateerde ziekten en plagen worden hierdoor geminimaliseerd. Indien nieuwe wateren worden gerealiseerd en/of oevers van bestaande wateren worden vergraven, verdient het aanbeveling flauwe, natuurvriendelijke oevers te creëren.

#### *Bodemdaling*

Omdat het voorliggende bestemmingsplan conserverend is, zal het (grond)waterpeil niet worden aangepast. Eventuele bodemdaling in de omgeving zal niet door het plan worden beïnvloed.

#### *Grondwateroverlast*

Het grondwater zit (vrij) ondiep. Indien ondergrondse constructies worden gebouwd, waarvan de onderkant dieper ligt dan de hoogste grondwaterstand, wordt geadviseerd waterdicht te bouwen om te voorkomen dat overlast van grondwater ontstaat.

#### *Waterkwaliteit*

In het plangebied zijn twee riooloverstorten van gemengde rioleringsstelsels aanwezig (aan de Wilgenlaan). Bij afkoppelen moet beoordeeld worden of het afstromend hemelwater van verharde terrein- en dakoppervlakken geen nadelige gevolgen heeft voor de huidige waterkwaliteit.

Een groot deel van de aanwezige watergangen en oppervlaktewateren staat met elkaar in verbinding, zodat ze goed doorspoeld worden. Dit komt de waterkwaliteit ten goede.

Het tegengaan van riooloverstorten door de afkoppeling van hemelwater van de DWA komt de waterkwaliteit (in de omgeving) ten goede. Het ontstaan van (nieuwe) vervuilingsbronnen dient zoveel mogelijk te worden voorkomen om vervuiling van grond- en oppervlaktewater te beletten. Het toepassen van niet-uitloogbare bouwmaterialen bij de toekomstige ontwikkelingen voorkomt dat het hemelwater wordt vervuild. In verband hiermee dienen geen (sterk) uitloogbare materialen zoals koper, lood, zink of teerhoudende dakbedekking te worden gebruikt op delen die met hemelwater in contact komen, zoals de dakbedekking, goten en pijpen of er moet voorkomen worden dat deze materialen kunnen uitlogen (bijvoorbeeld door het coaten van loodslabben).

#### *Keur en Legger*

Alle handelingen of werkzaamheden in de nabijheid van watergangen en waterschapswegen vallen onder de regels van de Keur. In deze verordening van het Hoogheemraadschap zijn gebods- en verbodsbepalingen opgenomen om de waterstaatsbelangen veilig te stellen. In de meeste gevallen zal een vergunning moeten worden verleend door het Hoogheemraadschap.

De Legger Wateren is een register waarin functie, afmetingen en onderhoudsplichtigen van wateren (zoals sloten en vaarten), waterbergingen en natuurvriendelijke oevers vastgelegd zijn. Ook geeft de legger de ligging van wateren, waterbergingen en natuurvriendelijke oevers aan, zodat duidelijk is waarop de Keur van toepassing is.

#### *Beheer en onderhoud*

Het beheer en onderhoud van het gemeentelijke inzamelings- en transportstelsel ligt bij de gemeente tot aan het eindgemaal dat in beheer is van het hoogheemraadschap van Delfland. Het hoogheemraadschap is verantwoordelijk voor het transport vanuit het eindgemaal tot en met afvalwaterzuiveringsinstallatie en de zuivering. De gemeentelijke riolering moet bereikbaar zijn voor beheer en onderhoud.

Het beheer en onderhoud van de boezemwatergangen en de overige primaire wateren in het plangebied ligt bij het Hoogheemraadschap. Het onderhoud van de secundaire wateren ligt bij de eigenaren van de aangrenzende percelen en het water zelf. Het onderhoud aan afvoervoorzieningen en bergingsvijvers van hemelwater op eigen terrein is eveneens voor rekening van de eigenaren van de betreffende percelen dan wel de eigenaren van het betreffende water. In de Legger Wateren wordt voor alle wateren (behalve afvoervoorzieningen en bergingsvijvers op privaat terrein) een uitwerking gegeven van de bepalingen over de onderhoudsplichten uit de Keur.

Activiteiten binnen deze onderhoudsstroken zijn vergunningplichtig op grond van de Keur. Onderhoudsstroken dienen (zwaar) onderhoudsmaterieel te kunnen dragen. Er mogen zich geen obstakels bevinden in de onderhoudsstroken. In voorkomende gevallen kan van bovengenoemde maten worden afgeweken met een ontheffing van het Hoogheemraadschap, mits het onderhoud gewaarborgd is en op een reguliere manier kan worden uitgevoerd. De onderhoudsstroken langs primaire watergangen een dubbelbestemming 'Waterstaat - Waterstaatkundige functie' opgenomen.

#### **5.3. Conclusie**

Een groot aantal beleidsstukken doet uitspraken over de gewenste kwaliteit en de kwantiteit van het water binnen het plangebied. Binnen het plangebied zijn diverse oppervlaktewateren aanwezig. Deze zijn in het voorliggende bestemmingsplan als zodanig bestemd. De aanwezige waterkeringen en onderhoudsstroken zijn voorzien van een dubbelbestemming.

Deze waterparagraaf is in het kader van het vooroverleg voor advies voorgelegd aan het Hoogheemraadschap van Delfland. Als gevolg van de ontvangen vooroverlegreactie zijn enkele ondergeschikte (tekstuele) aanpassingen in de waterparagraaf aangebracht. Daarnaast zijn er enkele leidingen voorzien van planologische bescherming.

## **6. Archeologie en cultuurhistorie**

#### **6.1. Archeologie**

#### *Wet op de archeologische monumentenzorg*

In 2007 is de Wet op de archeologische monumentenzorg (WAMZ) in werking getreden, waarbij de Monumentenwet 1988 werd gewijzigd. In de Wet op de archeologische monumentenzorg zijn de uitgangspunten van het Verdrag van Malta (1992) binnen de Nederlandse wetgeving geïmplementeerd. De wet regelt de bescherming van archeologisch erfgoed in de bodem, de inpassing ervan in de ruimtelijke ontwikkeling en de financiering van opgravingen, waarbij in beginsel geldt: "de veroorzaker betaalt". Het belangrijkste doel van de wet is het behoud van het bodemarchief "in situ" (ter plekke), omdat de bodem de beste garantie biedt voor een goede conservering van de archeologische waarden. Het is verplicht om in het proces van ruimtelijke ordening tijdig rekening te houden met de mogelijke aanwezigheid van archeologische waarden. Op die manier komt er ruimte voor overweging van archeologievriendelijke alternatieven.

Na de invoering van het Verdrag van Malta in de Nederlandse wetgeving hebben provincies de bevoegdheid gekregen om zogenaamde attentiegebieden aan te wijzen. Dit zijn gebieden die archeologische waardevol zijn of naar verwachting waardevol zijn. Gemeenten zullen in dat geval verplicht worden hun bestemmingsplan(nen) in het desbetreffende gebied te herzien.

#### *Cultuurhistorische Hoofdstructuur Zuid-Holland*

De provincie Zuid-Holland hanteert het beleidsinstrument "Cultuurhistorische Hoofdstructuur Zuid-Holland (CHS)". In de CHS heeft de provincie bestaande en mogelijk te verwachten archeologische waarden in beeld gebracht. In het bijbehorende "Beleidskader Cultuurhistorische Hoofdstructuur Zuid-Holland" zijn per waarderingscategorie algemene beleidsuitgangspunten geformuleerd. De waardering zoals vastgelegd in de cultuurhistorische hoofdstructuur geldt als uitgangspunt van beleid.

#### *Gemeentelijk archeologiebeleid*

De gemeente Lansingerland beschikt over eigen archeologiebeleid (d.d. 28 maart 2013, zie afbeelding 6.1). Op basis van dit archeologiebeleid kan worden bepaald wat de verwachtingswaarde van een bepaald gebied is.

#### **6.1.2. Onderzoek en conclusie**

Zoals afbeelding 6.1 laat zien hebben de bebouwingslinten Noordeindseweg, Rodenrijseweg en Klapwijkseweg een hoge archeologische verwachtingswaarde (groen). Hier is – zonder het uitvoeren van een archeologisch onderzoek - een maximale verstoring van 100 m2 en 0,50 m – maaiveld (MV) toegestaan. De gronden aan de zuidzijde van het plangebied zijn aangeduid als zone met middelhoge archeologische verwachting (licht oranje). Hier is een maximale verstoring toegestaan zonder archeologisch onderzoek uit te voeren van 500 m2 en 1,00 m – MV. Tot slot zijn de gronden aan de noordzijde van het plangebied aangeduid als zone met middelhoge archeologische verwachting (geel). Hier is een maximale verstoring toegestaan zonder archeologisch onderzoek uit te voeren van 1.000 m2 en 2,50 m – MV. Aan de overige gebieden is geen verwachtingswaarde toegekend.

*Afbeelding 6.1: Uitsnede Archeologische beleidsadvieskaart gemeente Lansingerland* 

#### *Vertaling in bestemmingsplan*

Omdat er geen ontwikkelingen worden mogelijk gemaakt met het voorliggende bestemmingsplan, is archeologisch onderzoek in het kader van voorliggend plan niet noodzakelijk.

Voor de verschillende archeologische verwachtingen zijn in het bestemmingsplangebied drie dubbelbestemmingen opgenomen. De bestemming "Waarde – Archeologie 3" is opgenomen voor zone III. Voor deze gronden bedraagt de maximale verstoring 100 m2 en 50 cm diep. Voor gronden gelegen binnen zone V is de dubbelbestemming "Waarde – Archeologie 5" opgenomen. Voor deze gronden bedraagt de maximale verstoring 500 m2 en 1,0 m diep. Tot slot is

42

voor de gronden gelegen binnen zone VI de dubbelbestemming "Waarde – Archeologie 6" opgenomen. Voor deze gronden bedraagt de maximale verstoring 1.000 m2 en 2,5 m diep.

In Lansingerland komen nog twee andere archeologische dubbelbestemmingen voor: "Waarde – Archeologie 1" voor zone I (verstoring 30 cm diep en 0 m2 ) en "Waarde – Archeologie 4" voor zone IV (verstoring 30 cm diep en 500 m2 ). Deze komen echter niet voor in het plangebied "Berkel I".

In de opgenomen dubbelbestemmingen is bepaald dat voor verstorende werkzaamheden in de bodem die een bedreiging kunnen vormen voor de mogelijk aanwezige archeologische waarden een vergunning verplicht is. Voor de verschillende verwachtingswaarden gelden verschillende criteria voor wanneer een (omgevings)vergunning verplicht is en archeologisch onderzoek verricht moet worden.

#### *Conclusie*

Ten behoeve van het veiligstellen van archeologische (verwachtings)waarden zijn ter plaatse van de gronden waar een (middel)hoge archeologische verwachtingswaarde geldt de dubbelbestemmingen "Waarde – Archeologie 2", "Waarde – Archeologie 3" , "Waarde – Archeologie 5" en "Waarde – archeologie 6" opgenomen in de bestemmingsplanregeling. Met deze bestemming wordt een beschermende regeling geboden. Voor de overige gronden, wordt op basis van de archeologische beleid- en advieskaart van de gemeente, een planologische bescherming niet noodzakelijk geacht.

Buiten dat alles geldt te allen tijde overal een plicht om bij het uitvoeren van grondwerk, eventuele archeologische vondsten te melden bij het bevoegd gezag, zoals aangegeven in de Monumentenwet 1988, artikel 47 lid 1.

#### **6.2. Cultuurhistorie**

#### *Visie erfgoed en ruimte 'Kiezen voor karakter'*

In de Visie erfgoed en ruimte 'Kiezen voor karakter' (juni 2011) zet het Rijk uiteen hoe cultureel erfgoed wordt geborgd in de ruimtelijke ordening voor de periode 2011-2015. De moderne monumentenzorg is ontwikkelings- en gebiedsgericht. Bovendien vindt het Kabinet samenwerking met publieke en private partijen van belang.

In de Visie wordt het karakter van Nederland gevat in vier kenmerkende eigenschappen: waterland, stedenland, kavelland en vrij land. De gebiedsgerichte omgang met erfgoed vergt dat deze karakteristieken worden verbonden met opgaven uit andere sectoren en dat de economische, sociaal-culturele en ecologische kracht van het erfgoed beter wordt uitgebaat.

Veranderingen in de monumentenzorg en de ruimtelijke ordening geven burgers en bedrijven meer ruimte en geven decentrale overheden meer vrijheden en verantwoordelijkheden. Iedere overheidslaag staat voor de taak zijn belangen zo veel mogelijk vooraf kenbaar te maken en waar nodig met regels te borgen. Het rijk is daarnaast verantwoordelijk voor een goed functionerend stelsel. Provincies krijgen een centrale rol in de gebiedsgerichte belangenafweging en gemeenten verbinden gevolgen aan een gebiedsgerichte analyse van erfgoedwaarden bij het opstellen van ruimtelijke plannen.

Het Rijk heeft gekozen voor vijf prioriteiten van het gebiedsgerichte erfgoedbeleid in de komende jaren:

- 1. werelderfgoed: de samenhang borgen en de uitstraling vergroten;
- 2. eigenheid en veiligheid: zee, kust en rivieren;
- 3. herbestemming als (stedelijke) gebiedsopgave: met focus op groei en krimp;
- 4. levend landschap: synergie tussen erfgoed, economie en ecologie;
- 5. en wederopbouw: het tonen van een tijdperk.

#### *Regioprofielen Cultuurhistorie*

De provincie Zuid-Holland wil waardevolle cultuurhistorische elementen behouden of inpassen bij nieuwe ruimtelijke ontwikkelingen. Om dit richting te geven, zijn Regioprofielen Cultuurhistorie opgesteld. De zestien regioprofielen dienen als een handreiking en sturingskader voor gemeenten, waterschappen, terreinbeheerders en adviesbureaus om cultuurhistorie op te nemen in ruimtelijke plannen. Ze zijn een uitwerking van de algemene richtlijnen voor cultuurhistorie in ruimtelijke plannen zoals die staan in de provinciale Structuurvisie.

*Afbeelding 6.2: Uitsnede van de provinciale cultuurhistorische verwachtingskaart* 

Op grond van de cultuurhistorische verwachtingskaart van de provincie Zuid-Holland is de Noordeindseweg aangeduid als landschappelijke lijn van redelijk hoge waarde. De Noordeindseweg is een historisch bebouwingslint, dat beter dan andere linten zijn oorspronkelijk karakter heeft behouden. Er zijn nog betrekkelijk veel doorzichten op het achterland en er is meer historische, verspreid gelegen, bebouwing bewaard gebleven dan in de andere polderlinten.

Naast de Noordeindseweg is ook de voormalige polderkade van de Berkelsche Polder aangeduid als landschappelijke lijn van redelijk hoge waarde vanwege de oorspronkelijke polderbedijking. De oude polderbedijking is binnen het plangebied nog gedeeltelijk zichtbaar aan de waterloop langs de Bastille. Van belang is de herkenbaarheid van de oude polders in het landschap.

De landscheiding tussen Bleiswijk en Berkel en Rodenrijs dateert uit de 15e eeuw en is aangeduid als landschappelijke lijn van hoge waarde. Een landscheiding wordt doorgaans gevormd door een waterkerende dijk of kade. Ze werden opgeworpen op de grens van gebieden omdat het waterpeil niet overal hetzelfde was.

#### *Nota Cultuurhistorie Plus - Lansingerland*

De gemeente Lansingerland heeft de ambitie om uit te groeien tot een aantrekkelijke parkstad waarin het goed wonen, werken en recreëren is. Om die ambitie te verwezenlijken voert de gemeente een uitgesproken ruimtelijk kwaliteitsbeleid. Als onderdeel van het ruimtelijk kwaliteitsbeleid is de Nota Cultuurhistorie Plus (vastgesteld d.d. 26 april 2012) opgesteld. Waar mogelijk moeten de uitgangspunten uit de Nota worden vertaald in een juridische regeling in het bestemmingsplan.

*Afbeelding 6.3: Uitsnede uit de gebiedenkaart van de Nota Cultuurhistorie Plus* 

In de gebiedenkaart (afbeelding 6.3) behorende bij de Nota Cultuurhistorie Plus is het plangebied grotendeels aangeduid als woongebied, bestaande uit rijtjes aan straten (1950-1970), stroken en blokken (1960-1975), woonerven (1970-1990) en woongebieden na 1985. Voor nieuwe woongebieden (na 1985) geldt een klassiek stratenpatroon met een helder onderscheid tussen voor- en achterkant, ofwel openbaar en privé. Het stedenbouwkundig ontwerp, de architectonische invulling ervan en de inrichting van de openbare ruimte zijn in samenhang ontworpen en op basis van een hoog ambitieniveau. Dorp Noord ('rijtjes aan straten') is een oudere uitbreidingswijk, met een eenvoudige structuur van rechte woonstraten met rijen eengezinswoningen eraan, in een strakke rooilijn met de voorzijde gericht op de straat. De stedenbouwkundige structuur van de Componistenwijk ('stroken en blokken') wordt bepaald door de compositie van verkeerswegen, de groen- en waterstructuur en de bebouwing daartussen. Er is een sterke samenhang tussen openbare ruimte, bebouwing en groen. Het ruim gedimensioneerde groen en het water zijn geen restruimte, maar een belangrijk structurerend stedenbouwkundig element in het gebied, met een zelfstandige rol. Derhalve zijn deze groene ruimten in dit bestemmingsplan als 'Groen' bestemd. Er is veel groene open ruimte met

> *Bestemmingsplan "Berkel I" Toelichting*

strakke stroken of blokken midden daarin en parkeren geconcentreerd in hoven. De wijk bestaat uit één of meer architectonische eenheden. Bebouwingspatronen worden soms meerdere malen herhaald (stempels). Stroken kunnen zo zijn geplaatst dat zij haken of hoven vormen; straatwanden zijn er niet of nauwelijks.

De overige wijken in Berkel I bestaan uit woonerven. Woonerven zijn gerealiseerd vanaf het begin van de jaren '70 van de vorige eeuw, tot ongeveer 1995. Dit type woongebieden, waarin veel aandacht is besteed aan de menselijke maat en schaal, is een reactie op het bouwen van de jaren daarvoor. De stedenbouwkundige structuur van woonerven wordt bepaald door wijkontsluitingswegen vanaf het omringende wegennet en een vertakte plattegrond binnen de wijk zelf. De wijk als geheel is sterk naar binnen gekeerd; hiërarchie, oriëntatie en monumentaliteit ontbreken. De woonerven zijn bepalend voor de stedenbouwkundige structuur. De kronkelige wegen, het groen, de gebogen vorm van de bouwblokken, met afwisseling in oriëntatie en een relatief geringe bouwhoogte zijn bedoeld om een niet-stedelijke, kleinschalige woonomgeving te creëren in het grootste deel van de wijk.

Naast de voorgenoemde woongebieden is een klein deel van het historische polderlint Noordeindseweg binnen het plangebied gelegen. De polderlinten vinden hun oorsprong in de ontginningsassen in het veengebied. De Noordeindseweg is het polderlint in het noorden van Berkel. Aan de Noordeindseweg staan relatief veel historische boerderijen, soms met een nieuwe functie. Daartussen staan (historische) woonhuizen, bedrijfsgebouwen en nieuwbouw. De Noordeindseweg heeft beter dan andere linten zijn oorspronkelijk karakter behouden. Er zijn nog betrekkelijk veel doorzichten op het achterland en er is meer historische, verspreid gelegen, bebouwing bewaard gebleven dan in de andere polderlinten. Het woonhuis aan de Noordeindseweg 52 (zie afbeelding 6.4) is aangemerkt als gemeentelijke monument.

*Afbeelding 6.4: gemeentelijk monument aan de Noordeindseweg 52 (bron: Wikipedia)* 

Tot slot is de agrarische driehoek aan de noordoostzijde van het plangebied aangeduid als agrarisch gebied. Het agrarisch landschap van Lansingerland gaat grotendeels terug op de 18de - en 19de eeuwse droogmakerijen. Deze zijn ontstaan door droogmaking van de uitgestrekte plassen, die het eindresultaat waren van de grootschalige vervening vanaf de Middeleeuwen. Het agrarisch landschap ligt in de droogmakerijen en bestaat uit groene, open gebieden met agrarisch grondgebruik: bouwland en weiland.

#### *Vertaling in bestemmingsplan*

Het voorliggende bestemmingsplan is conserverend van aard en maakt – behoudens de gewijzigde dakopbouwenregeling - geen nieuwe ontwikkelingen mogelijk. De bestaande cultuurhistorische waarden worden daarmee niet aangetast. In aanvulling daarop is het gemeentelijk monument aan de Noordeindseweg 52 voorzien van de bouwaanduiding 'specifieke bouwaanduiding – monument'. Daarbij is in de regels bepaald dat de gronden bestemd zijn voor het behoud, de bescherming en/of het herstel van het aldaar aanwezige monument.

## **7. Milieu**

#### **7.1. Algemeen**

In dit hoofdstuk worden de ruimtelijke (on)mogelijkheden vanuit diverse milieuaspecten inzichtelijk gemaakt. Waar nodig moet een vertaling plaatsvinden naar de juridische regeling. Het uitgangspunt hierbij is dat de juridische regeling zowel de ruimtelijke kwaliteit als de milieukwaliteit voldoende dient te borgen.

#### **7.2. Bodemkwaliteit**

#### **7.2.1 Kader**

#### *Wet bodembescherming*

De Wet bodembescherming (Wbb) voorziet in maatregelen indien sprake is van ernstige bodemverontreiniging. Het doel van de Wbb is in de eerste plaats het beschermen van de (landof water-) bodem zodat deze kan worden benut door mens, dier en plant, nu en in de toekomst. Via de Wbb heeft de Rijksoverheid de mogelijkheid algemene regels te stellen voor de uitvoering van werken, het transport van stoffen en het toevoegen van stoffen aan de bodem.

Ontwikkelingen kunnen pas plaatsvinden als de bodem, waarop deze ontwikkelingen gaan plaatsvinden, geschikt is of geschikt is gemaakt voor het beoogde doel. Bij nieuwbouwactiviteiten dient de bodemkwaliteit door middel van onderzoek in beeld te zijn gebracht. In het algemeen geldt dat nieuwe bestemmingen bij voorkeur op een schone bodem dienen te worden gerealiseerd.

#### *Besluit bodemkwaliteit*

Het doel van het Besluit bodemkwaliteit (2008) is de bodem beter te beschermen en meer ruimte te bieden voor nieuwe bouwprojecten. Ook geeft het besluit gemeenten en provincies meer verantwoordelijkheid om de bodem te beheren. Het Bouwstoffenbesluit (Bsb) is opgenomen in het Besluit bodemkwaliteit.

#### *Relatie Wabo, Wbb en Woningwet (Ww)*

De inwerkingtreding van de Wabo (1 oktober 2010) heeft ook effect op de Wbb en de Woningwet (Ww): in de Wabo is aangegeven dat in de plaats van de aanhoudingsgrond (uit de Ww) een afstemmingsregeling wordt opgesteld waarbij de inwerkingtreding van de omgevingsvergunning wordt afgestemd op de acties ten aanzien van de bodemverontreiniging. Voorts geldt ten aanzien van de bodem dat de Woningwet gemeenten verplicht in hun bouwverordening voorschriften omtrent het tegengaan van bouwen op verontreinigde bodem op te nemen. Die voorschriften moeten in elk geval betrekking hebben op het verrichten van onderzoek naar aard en mate van verontreiniging van de bodem, op de aard en omvang van dat onderzoek en op inrichting van het op te stellen onderzoeksrapport.

#### **7.2.2 Onderzoek**

De bebouwing langs de Noordeindseweg is gelegen binnen zone 1 'lintbebouwing vóór 1930'. De menselijke activiteiten concentreerden zich tot circa 1930 in deze gebieden. Het gebied wordt gekenmerkt door een 'willekeurige' afwisseling tussen woonbebouwing en bedrijvigheid. Het gebied is nooit integraal opgehoogd. Als gevolg van de langdurige menselijke activiteiten komen matig verhoogde gehalten van metalen voor. Deze zone kenmerkt zich door een hoge variabiliteit in gehalten.

Het zuidelijke deel van Berkel-Noord is gelegen binnen zone 2 'bebouwing 1930-1970'. Deze zone bestaat uit de woongebieden die na 1930 tot circa 1970 zijn gebouwd. Deze woongebieden zijn (geografisch) aansluitend op zone 1 gebouwd. De woongebieden zijn in het verleden nooit integraal opgehoogd. De bodemkwaliteit in deze zone is relatief schoner dan in zone 1.

Het overige deel van het plangebied is gelegen binnen zone 3/9 'bebouwing vanaf 1970-hedentoekomst'.Deze gecombineerde zone bestaat uit de woongebieden die na 1970 zijn ontwikkeld en gebieden die nieuw te ontwikkelen zijn op gebieden die nu of onlangs nog uit weiland of glastuinbouw (vanaf 1970) bestonden. Aangezien de gebruikshistorie, het bodemtype en de gebiedstypering overeenkomen zijn zone 3 en 9 samengevoegd tot één zone. De bodemkwaliteit is zowel in de bovengrond als de ondergrond relatief schoon. De variabiliteit in gehalten is relatief laag ten opzichten van de overige zones.

De agrarische driehoek aan de noordoostzijde van het plangebied, alsmede de groene buffer aan de noordzijde van het plangebied, zijn gelegen in zone 6 'weiland/glastuinbouw vanaf 1970/recreatie'. De bodemkwaliteit van deze zone is schoner dan de bodemkwaliteit van glastuinbouw van vóór 1970. Dit komt vooral tot uitdrukking in de kwaliteit van de bovengrond. Het variabiliteitspercentage voor de boven- en ondergrond is weinig verschillend. Zowel de boven- als ondergrond is laag variabel.

Omdat er in dit bestemmingsplan geen nieuwe functies en/of uitbreidingen mogelijk worden gemaakt, gelden er in principe geen belemmeringen vanuit de Wet bodembescherming.

#### **7.2.3 Conclusie**

In voorliggend plan worden geen nieuwe functies en/of uitbreidingen mogelijk gemaakt ten opzichte van de voorgaande bestemmingsplannen. Met het oog hierop is geen bodemonderzoek noodzakelijk.

#### **7.3. Akoestische aspecten**

De Wet geluidhinder verlangt inzicht in de akoestische effecten bij de realisatie van nieuwe geluidgevoelige objecten, zoals woningen. Binnen het plangebied zijn diverse geluidsgevoelige objecten (zoals woningen) aanwezig, alsmede enkele ontsluitingswegen. In het voorliggende bestemmingsplan worden echter geen nieuwe woningen of andere geluidgevoelige functies mogelijk gemaakt en is geen sprake van reconstructies van wegen. Onderzoek in het kader van de Wet geluidhinder is dan ook niet aan de orde.

#### **7.4 Luchtkwaliteit**

#### **7.4.1 Kader**

De kern van de Wet luchtkwaliteit (titel 5.2 luchtkwaliteitseisen van de Wet milieubeheer) is het Nationaal Samenwerkingsprogramma Luchtkwaliteit (NSL). Het NSL is een bundeling maatregelen op regionaal, nationaal en internationaal niveau die de luchtkwaliteit verbeteren en waarin alle ruimtelijke ontwikkelingen/projecten zijn opgenomen die de luchtkwaliteit in belangrijke mate verslechteren.

Het doel van de NSL is om overal in Nederland te voldoen aan de Europese normen voor de luchtverontreinigende stoffen. Voor wegverkeer zijn stikstofdioxide (NO2) en fijn stof (PM10) de belangrijkste stoffen. De in de Wet luchtkwaliteit gestelde norm voor NO2 en PM10 jaargemiddelde grenswaarde is voor beide stoffen 40 µg/m3 . Daarnaast mag de PM10 24 uurgemiddelde grenswaarde van 50 µg/m3 maximaal 35 keer per jaar worden overschreden. Met het van kracht worden van het NSL zijn de tijdstippen waarop moet worden voldaan aan de jaargemiddelde grenswaarden NO2 en PM10 aangepast. Voor PM10 is dat 11 juni 2011 en 1 januari 2015 voor NO2.

Naast de introductie van het NSL is het begrip 'niet in betekenende mate bijdragen' (NIBM) een belangrijk onderdeel van de Wet luchtkwaliteit. Een project draagt NIBM bij aan de verslechtering van de luchtkwaliteit als de NO2 en PM10 jaargemiddelde concentraties niet meer toeneemt dan 1,2 µg/m3 . In dat geval is de ontwikkeling als NIBM te beschouwen.

Een ruimtelijke ontwikkeling vindt volgens de Wet luchtkwaliteit doorgang als ten minste aan één van de volgende voorwaarden is voldaan:

- de ontwikkeling is opgenomen in het NSL;
- de ontwikkeling aangemerkt wordt als een NIBM-project;
- de gestelde grenswaarden in bijlage 2 van de Wet luchtkwaliteit niet worden overschreden;
- projectsaldering kan worden toegepast.

Voor zover de ruimtelijke ontwikkeling is opgenomen in het NSL of de ontwikkeling kan worden aangemerkt als NIBM-project is toetsing aan de grenswaarden van de Wet luchtkwaliteit niet nodig.

#### **7.4.2 Onderzoek**

Aangezien er in dit bestemmingsplan geen ontwikkelingen mogelijk worden gemaakt, is het uitvoeren van een luchtkwaliteitsonderzoek niet nodig. Vanuit het oogpunt van een goede ruimtelijke ordening is wel beoordeeld of ter plaatse van het plangebied, mogelijke hogere concentraties luchtverontreinigende stoffen aanwezig zijn. Langs wegen zijn met name de stoffen NO2, PM10 en PM2,5 van belang.

In het kader van een goede ruimtelijke ordening zijn tevens de jaargemiddelde concentraties NO2, PM10 en PM2,5 bepaald ter plaatse van het plangebied. In de NSL-monitoringstool zijn langs de belangrijkste wegen de jaargemiddelde concentraties NO2, PM10 en PM2,5 bepaald.

In de volgende afbeelding zijn de jaargemiddelde concentraties NO2, PM10 en PM2,5 langs de belangrijkste wegen in het plangebied weergegeven voor het peiljaar 2015.

*Afbeelding 7.2: jaargemiddelde concentratie NO2, PM10 en PM2,5 (peiljaar 2015).* 

Uit de NSL-monitoringstool blijkt dat de jaargemiddelde concentraties NO2, PM10 en PM2,5 langs de belangrijkste wegen in het plangebied voor de voorgenoemde stoffen maximaal 24 µg/m3 is. De jaargemiddelde grenswaarde van 40 µg/m3 wordt niet overschreden. De trend is dat de emissies en de achtergrondconcentraties voor NO2, PM10 en PM2,5 in de toekomst zullen afnemen, waardoor in de toekomst dan ook geen overschrijdingssituaties zijn te verwachten.

#### **7.4.3 Conclusie**

Gezien het voorgaande vormt het aspect luchtkwaliteit geen belemmering voor dit bestemmingsplan.

#### **7.5. Milieuzonering**

#### **7.5.1 Kader**

Voor het behoud en de verbetering van de kwaliteit van de woon- en leefomgeving is een juiste afstemming tussen de verschillende voorkomende bedrijfsmatige, recreatieve, culturele of andere hinder veroorzakende functies en de functie wonen noodzakelijk. Daarbij kan gebruik worden gemaakt van een milieuzonering die uitgaat van richtinggevende afstanden tussen hinderlijke functies (in de vorm van gevaar, geluid, geur, stof) en gevoelige functies. In de brochure "Bedrijven en Milieuzonering" van de Vereniging van Nederlandse Gemeenten (VNG) (versie 2009) zijn deze richtafstanden opgenomen. Door het aanhouden van voldoende afstand kunnen milieuproblemen ten opzichte van gevoelige objecten voorkomen worden. Van deze richtafstanden kan gemotiveerd worden afgeweken.

#### **7.5.2 Onderzoek**

Omdat het voorliggende bestemmingsplan een conserverend karakter heeft en geen nieuwe functies toestaat, is toetsing aan de richtafstanden niet van toepassing. Door DCMR is een gebiedsinventarisatie uitgevoerd, die als bijlage 4 bij de toelichting is gevoegd. In deze gebiedsinventarisatie zijn alle niet-woonfuncties in beeld gebracht. Voor een overzicht van deze functies wordt kortheidshalve verwezen naar de bijlage.

In het voorliggende bestemmingsplan zijn de verschillende functies in het plangebied voorzien van een passende bestemming. Zo zijn basisscholen, kerkgebouwen en andere maatschappelijke voorzieningen voorzien van de bestemming 'Maatschappelijk'. Kantoren, detailhandel en dienstverlenende functies zijn ondergebracht binnen een gemengde bestemming, waardoor deze functies onderling uitwisselbaar zijn en er meer flexibiliteit ontstaat.

Bedrijven zijn voorzien van de bestemming 'Bedrijf'. Binnen deze bestemming zijn in principe alleen bedrijven tot en met milieucategorie 1 toegestaan, met een hindercontour van 10 meter. Dergelijke bedrijven worden passend geacht binnen een woonomgeving. De bestaande bedrijven aan de Sterrenweg 11 en Noordeindseweg 24 zijn voorzien van een maatwerkbestemming. Ter plaatse zijn aannemersbedrijven tot en met milieucategorie 3.1 toegestaan. Indien zich in de toekomst andere bedrijven op de voorgenoemde locaties willen vestigen, zijn uitsluitend bedrijven tot en met milieucategorie 1 toegestaan.

Tot slot is binnen de bestemming 'Bedrijf' een wijzigingsbevoegdheid opgenomen teneinde de bestemming te wijzigen naar 'Wonen' en 'Tuin'. Bedrijven passen niet (meer) in een woongebied. Ze veroorzaken overlast door de bedrijfsactiviteiten of het vrachtverkeer of ze ondervinden zelf hinder doordat uitbreidingsmogelijkheden ontbreken. Waar mogelijk werkt de gemeente daarom mee aan de verplaatsing van bedrijven waarbij op de vrijgekomen locaties woningbouw kan worden mogelijk gemaakt. De voorgenoemde wijzigingsbevoegdheid voorziet hierin. Daarbij moet wel worden voldaan aan de gestelde randvoorwaarden. Voor wat betreft wegverkeerslawaai lijken er op voorhand geen onoverkomelijke problemen. Uit het oogpunt van goede ruimtelijke onderbouwing moet de geluidbelasting bij het opstellen van een wijzigingsplan wel worden onderzocht, maar is het – gelet op de situatie - onwaarschijnlijk dat de maximale ontheffingswaarde wordt overschreden. Ook vanuit het aspect bedrijven- en milieuzonering lijken er geen problemen te zijn, omdat de bedrijfspercelen worden omringd door woonbebouwing. Tot slot is in de wijzigingsvoorwaarden opgenomen dat voorzien moet worden in voldoende parkeergelegenheid. Deze toets vindt plaats op het moment dat er een concreet bouwplan is.

#### **7.5.3 Conclusie**

Vanuit het aspect 'bedrijven- en milieuzonering' bestaan er geen belemmeringen voor dit bestemmingsplan.

#### **7.6. Externe veiligheid**

#### **7.6.1. Kader**

Externe veiligheid richt zich op het beheersen van activiteiten die een risico voor de omgeving kunnen opleveren. Bij de (her)inrichting van een gebied bepaalt de externe veiligheidssituatie mede de ruimtelijke (on)mogelijkheden.

In het kader van het Besluit ruimtelijke ordening (Bro) gelezen in samenhang met de regels omtrent externe veiligheid moet worden onderzocht of er sprake is van aanwezigheid van risicobronnen in de nabijheid van de locatie waarop het Wro besluit betrekking heeft en dienen het plaatsgebonden risico (PR) en het groepsrisico (GR), en de eventuele toename hiervan, berekend te worden.

Het PR is de kans per jaar dat een persoon op een bepaalde plaats overlijdt als rechtstreeks gevolg van een ongeval met gevaarlijke stoffen, indien hij onafgebroken en onbeschermd op die plaats zou verblijven. Het PR wordt weergegeven met risicocontouren rondom een inrichting of langs een vervoersas. De normstelling heeft de status van een grenswaarde die niet overschreden mag worden. Voor kwetsbare objecten wordt in zowel bestaande als nieuwe situaties het niveau van 10-6 per jaar als grenswaarde gehanteerd. Nieuwe beperkt kwetsbare objecten zijn alleen toegestaan onder een gewichtige motivering. Bestaande beperkt kwetsbare objecten zijn toegestaan binnen de PR 10-6 contour.

Het GR kan worden beschouwd als de maat van maatschappelijke ontwrichting in geval van een calamiteit (en drukt dus de kans per jaar uit dat een groep mensen van minimaal 10 personen overlijdt als rechtstreeks gevolg van een calamiteit). De normstelling heeft de status van een oriënterende waarde. Deze waarde is geen vastgestelde wettelijke norm. Voor het bevoegd gezag geldt met betrekking tot het GR wel een verantwoordingsverplichting.

#### *Besluit externe veiligheid inrichtingen*

Het Besluit externe veiligheid inrichtingen (Bevi) uit 2004 legt veiligheidsnormen op aan overheden die besluiten nemen over bedrijven die een risico vormen voor personen buiten het bedrijfsterrein. Het gaat daarbij om bijvoorbeeld chemische fabrieken, LPG-tankstations en spoorwegemplacementen waar goederentreinen met gevaarlijke stoffen rangeren. Deze bedrijven verrichten soms risicovolle activiteiten dichtbij (beperkt) kwetsbare objecten waaronder woningen, ziekenhuizen, scholen, winkels, horecagelegenheden en sporthallen. Hierdoor ontstaan risico's voor mensen die in de buurt ervan wonen of werken.

Het besluit verplicht gemeenten en provincies bij het verlenen van milieuvergunningen en het maken van bestemmingsplannen met externe veiligheid rekening te houden. Dit betekent bijvoorbeeld dat woningen op een bepaalde afstand moeten staan van een bedrijf dat werkt met gevaarlijke stoffen.

#### *Regelgeving transport van gevaarlijke stoffen over wegen, water en spoor*

Per 1 april 2015 is het Besluit externe veiligheid transportroutes (Bevt) in werking getreden. In het Bevt staan regels voor de ruimtelijke inrichting rond wegen, waterwegen en spoorwegen met vervoer van gevaarlijke stoffen.

Het Bevt hanteert een vaste grens van 200 meter, vanaf de buitenrand van de transportroute, waarbuiten in principe geen beperkingen hoeven te worden gesteld aan het ruimtegebruik. Buiten de 200 meter is een verantwoording niet noodzakelijk. Wel geldt dat bij ruimtelijke ontwikkelingen die nieuwe kwetsbare of beperkt kwetsbare objecten mogelijk maken buiten de 200 m dient in de toelichting aandacht moet worden gegeven aan de aspecten bestrijdbaarheid en zelfredzaamheid voor zover het binnen het invloedsgebied van de transportroute is gelegen.

Ten aanzien van de verantwoordingsplicht groepsrisico wordt, net als bij het Besluit externe veiligheid buisleidingen (Bevb), onderscheid gemaakt tussen een volledige verantwoording en een beperkte verantwoording van het groepsrisico. Een volledige verantwoording kan bovendien achterwege blijven indien kan worden aangetoond dat:

- a. het groepsrisico, niet hoger is dan 0,1 maal de oriëntatiewaarde voor het groepsrisico, of;
- b. het groepsrisico, gelet op de redelijkerwijs te verwachten verandering van de dichtheid van personen, met niet meer dan 10% toeneemt en;
- c. de oriëntatiewaarde, gelet op de dichtheid van personen, niet wordt overschreden.
- d. Indien sprake is van een volledige verantwoording dienen maatregelen ter beperking van het GR, alternatieve ruimtelijke ontwikkelingen met een lager GR en mogelijkheden en voorgenomen maatregelen ter beperking van de omvang van een calamiteit te worden overwogen. Een beperkte verantwoording houdt wel rekening met de effecten van een calamiteit en vindt alleen plaats als het plangebied binnen het invloedsgebied (effectgebied) van transportassen is gelegen.

In het Bevt zijn tevens plasbrandaandachtsgebieden benoemd voor transportroutes. Een PAG is een zone, waarbinnen een aanvullende verantwoording noodzakelijk is met betrekking tot het al dan niet nemen van maatregelen om de effecten van een plasbrand te beperken en de zelfredzaamheid van personen te verhogen.

#### *Regelgeving transport van gevaarlijke stoffen via buisleidingen*

Op 1 januari 2011 is het Besluit externe veiligheid buisleidingen (Bevb) in werking getreden. Het Bevb regelt onder andere welke veiligheidsafstanden moeten worden aangehouden rond buisleidingen met gevaarlijke stoffen. De normstelling is in lijn met het Besluit externe veiligheid inrichtingen (Bevi). Daarmee zijn nieuwe kwetsbare objecten binnen de PR 10-6 contour niet

toegestaan. Ook is vastgesteld dat wanneer binnen het invloedsgebied van een buisleiding een ruimtelijk besluit wordt genomen, de verantwoordingsplicht van toepassing is.

Het Bevb gaat uit van een belemmerde strook van 4 of 5 meter, afhankelijk van de werkdruk. Voor deze strook geldt een bouwverbod en een omgevingsvergunning voor het uitvoeren van werken, geen bouwwerken zijnde, of van werkzaamheden. Net als bij het Bevi worden de risicoafstanden en rekenmethodiek die volgen uit het Bevb opgenomen in een regeling, de Regeling externe veiligheid buisleidingen (Revb).

#### **7.6.2 Onderzoek**

In onderstaande afbeelding is een uitsnede van de invloedsgebiedenkaart weergegeven. Hieruit blijkt dat het invloedsgebied van een aantal risicobronnen over het plangebied loopt. Deze risicobronnen zijn:

- DPO-leiding;
- Hogedruk aardgasleiding W-521-01;
- Speeltuinvereniging De Kievit;
- Benzineservicestation Van den IJssel B.V.;
- Benzineservicestation Easyfill
- Rotterdam The Hague Airport.

*Afbeelding 7.4: risicobronnen plangebied* 

56

#### *DPO-leiding*

Aan de noordzijde van het plangebied is een DPO-leiding met kenmerk P31 aanwezig. De leiding wordt beheerd door de Defensie Pijpleiding Organisatie en heeft een werkdruk en diameter van respectievelijk 80 bar en 12,75 inch. De leiding heeft daarmee een belemmeringenstrook van 5 meter aan weerszijden.

Het Ministerie van Defensie heeft aangegeven4 dat momenteel en in de toekomst louter vervoer van K2-stoffen5 plaatsvindt. Het invloedsgebied van de leiding bedraagt 30 meter. Binnen dit invloedsgebied zijn enkele woningen gelegen. De omgeving van de leiding is verder vrij extensief bebouwd. Daarmee zal er formeel gezien geen sprake zijn van een groepsrisico omdat het aantal slachtoffers van 10 niet gehaald wordt. In het Handboek buisleidingen in bestemmingsplannen wordt dit gegeven bekrachtigd. Hierin is weergegeven dat bij K2 of K3 leidingen het groepsrisico bij een dichtheid van 100 personen per hectare de waarde 0,1 x de oriëntatiewaarde niet wordt gehaald. Voor de volledigheid is door DCMR het groepsrisico berekend6 . Deze notitie is als bijlage 1 bij de toelichting gevoegd. Uit de berekeningen blijkt dat op basis van conservatieve aannames de oriëntatiewaarde ter hoogte van Lansingerland niet wordt overschreden (zie afbeelding 7.5). Het groepsrisico is minder dan 0,1 maal de oriëntatiewaarde en zal niet toenemen als gevolg van dit bestemmingsplan. Daarmee is een verantwoording niet noodzakelijk. De belemmeringsstrook is voorzien van een dubbelbestemming "Leiding – Brandstof".

*Afbeelding 7.5: Oriëntatiewaarde DPO-leiding* 

<sup>4</sup> Brief "Planologische inpassing brandstofleidingen DPO", Commando DienstenCentra – Ministerie van Defensie, 2011029896 d.d. 30 september 2011

<sup>5</sup> Hieronder vallen de gassen/vloeistoffen die een vlampunt hebben van 21-55 °C. Deze stoffen kunnen in een warme omgeving voldoende damp afgeven om tot ontsteking te kunnen komen.

<sup>6</sup> Verantwoording groepsrisico Berkel I, DCMR milieudienst Rijnmond, documentnummer: 21985844, d.d. 14 juli 2015

#### *Hogedruk aardgasleiding W-521-01*

Ten zuidoosten van het plangebied is een aardgasleiding gelegen met kenmerk W-521-01. De exploitant van de leiding is de Gasunie. De leiding heeft een werkdruk van 40 bar en een diameter van 12,5 inch. De PR 10-6 contour bedraagt 0 meter en de belemmeringenstrook 4 meter. De gasleiding en de belemmeringenstrook zijn fysiek niet binnen het bestemmingsplan gelegen. Het invloedsgebied is circa 30 meter en overlapt een deel van het plangebied. Omdat binnen het invloedsgebied geen nieuwe beperkt kwetsbare of kwetsbare objecten mogelijk worden gemaakt, is een berekening of een verantwoording in principe niet noodzakelijk. Niettemin is voor de volledigheid het groepsrisico berekend7 . De bepalende kilometer voor het groepsrisico ligt ten oosten van het plangebied ter hoogte van Bergschenhoek, aangezien daar de populatie in het invloedsgebied het grootst is. Het groepsrisico bedraagt 0,05 maal de oriëntatiewaarde en neemt niet toe als gevolg van dit plan. Er gelden geen belemmeringen voor het plan als gevolg van deze leiding.

#### *Bestrijdbaarheid*

Het maatgevende scenario voor een gasleiding is een fakkelbrandincident. Ontvluchting in het geval van een fakkelbrandincident (is zichtbaar voor aanwezigen) is mogelijk, mits er geen bijzondere beperkingen zijn ten aanzien van zelfredzaamheid van aanwezigen.

Het treffen van fysieke maatregelen aan de bron of overdrachtsmaatregelen ter beperking van het GR ten gevolge van de aardgasleiding is vanwege maatschappelijke en economische motieven niet reëel en dit ligt buiten het bereik van de gemeente. Om de kans op een leidingbreuk te verkleinen, geldt dat in overleg met de leidingbeheerder Gasunie maatregelen getroffen dienen te worden om de ongestoorde ligging van de transportleiding te garanderen. Hiertoe is onder meer een dubbelbestemming 'Leiding – Gas' opgenomen. Het bevoegd gezag dient in overleg met de leidingbeheerder Gasunie vast te stellen of afdoende constructieve en veiligheidsmaatregelen zijn getroffen, conform het gestelde in de regelgeving inzake buisleidingen.

#### *Zelfredzaamheid*

De aanwezige woningen en bedrijvigheid zijn niet specifiek bestemd voor personen met een beperkte zelfredzaamheid. Gebouwen, die bestemd zijn voor niet of beperkte zelfredzame personen, huisvesten onder andere ouderen, gehandicapten, kinderen van 0 tot 4 jaar of gevangenen. Het gaat in het plangebied bovendien om gebouwen met maximaal twee tot drie bouwlagen die relatief makkelijk te ontvluchten zijn. De woningen binnen het invloedsgebied zijn in geval van een incident makkelijk te ontvluchten via onder meer de Irislaan, Astersingel en Hyancinthlaan. Deze laatste weg is een geschikte vluchtroute in geval van een incident omdat deze in noordelijke richting uit het invloedsgebied van de gasleiding leidt. De Veiligheidsregio Rotterdam-Rijnmond (VRR) is geconsulteerd. De VRR heeft aangegeven zich te kunnen vinden in de wijze waarop de risico's zijn verantwoord.

#### *Speeltuinvereniging De Kievit*

Deze speeltuin aan de Wilgenlaan 5 heeft enkele zwembaden. Voor de zwembaden is een chloorbleekloogtank van 1.500 liter op het terrein aanwezig. De chloorbleekloog wordt gebruikt om het zwemwater te chloreren. De speeltuinvereniging valt niet onder het Bevi. Volgens de Leidraad Risico-inventarisatie is sprake van een potentieel risicovolle inrichting. Chloorbleek-

<sup>7</sup> Verantwoording groepsrisico Berkel I, DCMR milieudienst Rijnmond, documentnummer: 21985844, d.d. 14 juli 2015

loog kan brandwonden veroorzaken en giftige gassen vormen in contact met zuur. Voor opslag van chloorbleekloog gelden geen wettelijke veiligheidsafstanden (PR-contour), omdat het niet onder het Bevi valt. Rond de inrichting van het zwembad is geen groepsrisico aanwezig. Wel moet beoordeeld worden of sprake is van 'verhoogd gevaar' voor de bevolking volgens de Leidraad Risico Inventarisatie, deel Gevaarlijke Stoffen (LRI-GS). Op grond van de hoeveelheid opgeslagen vloeistoffen is de 1%-letaliteitsgrens gelegen op 75 meter. Omdat sprake is van een bestaande situatie en er geen nieuwe kwetsbare objecten binnen de 1%-letaliteitsgrens worden gerealiseerd gelden er geen verdere restricties of belemmeringen voor dit bestemmingsplan. Een beschouwing van het groepsrisico is niet benodigd en daarom achterwege gelaten. In de milieuvergunning van de inrichting zijn regels gesteld aan de opslag van gevaarlijke stoffen.

#### *Benzineservicestation Van den IJssel B.V.*

Aan de Wilgenlaan 3e bevindt zich het benzineservicestation (met LPG) Van den IJssel B.V.. Dit tankstation wordt in het kader van externe veiligheid gezien als een risicovol object door het verladen en opslaan van brandbare vloeistoffen en gassen (LPG). Deze inrichting heeft een vergunde jaardoorzet LPG van 1.000 m3 . De plaatsgebonden risicocontour (PR 10-6 contour) van dit tankstation bedraagt 45 meter, gemeten vanaf het LPG-vulpunt. Tevens geldt vanaf het reservoir en de afleverinstallatie een PR 10-6 contour van respectievelijk 25 en 15 meter. Het invloedsgebied van een LPG-inrichting bedraagt 150 meter, gemeten vanaf het vulpunt. Het invloedsgebied overlapt een deel van het plangebied.

Binnen de voorgenoemde afstanden is een kwetsbaar object (woning) gelegen. Omdat sprake is van een bestaande is situatie is er geen sprake van een saneringssituatie. Volledigheidshalve is voor de contour van 45 meter een gebiedsaanduiding 'veiligheidszone – lpg' opgenomen, als referentiepunt bij eventuele toekomstige ontwikkelingen.

Op grond van het Bevi is een nieuw bestemmingsplan een nieuwe situatie en dient de veiligheidssituatie ter plaatse bepaald te worden, indien kwetsbare objecten zijn gelegen binnen het invloedsgebied. In het kader van de gebiedsinventarisatie is door de DCMR het groepsrisico berekend8 .

*Afbeelding 7.6: Oriëntatiewaarde LPG‐station*

<sup>8</sup> Verantwoording groepsrisico Berkel I, DCMR milieudienst Rijnmond, documentnummer: 21985844, d.d. 14 juli 2015

De blauwe lijn geeft het formele groepsrisico weer. Het groepsrisico bedraagt 1,7 maal de oriëntatiewaarde. Het groepsrisico moet worden verantwoord.

Als de convenantmaatregelen uit het Convenant LPG (zoals de hittewerende coating op tankwagens en de verbeterde vulslang) in de berekening worden betrokken bedraagt het groepsrisico 0,85 maal de oriëntatiewaarde (rode lijn). Deze maatregelen worden in de praktijk al wel toegepast, maar kunnen nog niet worden afgedwongen. Uit jurisprudentie blijkt dat in de verantwoording van het groepsrisico op deze maatregelen mag worden geanticipeerd.

De waarde van het groepsrisico (rode lijn) ligt onder de oriëntatiewaarde (groene lijn). Dat betekent dat er geen sprake is van een overschrijding van de oriëntatiewaarde (>1,0 x de oriëntatiewaarde). Omdat er geen ontwikkelingen zijn voorzien in het gebied, is er geen sprake van een toename van het aantal aanwezige personen en dus ook niet van een toename van het groepsrisico.

In het kader van een goede ruimtelijke ordening zijn de aspecten zelfredzaamheid en bestrijdbaarheid beschouwd in een verantwoording.

#### *Zelfredzaamheid*

Het maatgevende scenario is een BLEVE (Boiling Liquid Expanding Vapour Explosion) van een tankauto tijdens levering aan het LPG-tankstation. Een BLEVE bestaat uit een vuurbal en een drukgolf. Slachtoffers vallen door de warmtestraling en de drukgolf, alsmede door rondvliegende brokstukken en glasscherven die zware schade kunnen aanbrengen aan personen en gebouwen. Een warme BLEVE treedt op bij een externe brand, een koude BLEVE treedt op wanneer de tank bezwijkt door een mechanische oorzaak. Het optredende effect en het moment van exploderen is afhankelijk van de inhoud van de tank.

Bij het scenario van een koude BLEVE zal er geen tijd beschikbaar zijn voor zelfredding. Bij een warme BLEVE is er mogelijk beperkte vluchttijd. Gezien deze korte tijd zijn er geen mogelijkheden tot evacuatie. Daarom zullen de personen op eigen kracht het gebied moeten ontvluchten in geval van een incident. De maatregelen ter bevordering van de zelfredzaamheid zullen daarom in de planologische, organisatorische en bouwkundige sfeer moeten worden gezocht. In het convenant LPG-autogas is afgesproken hoe de sector de bevoorrading van LPGtankstations veiliger maakt. De sector heeft voor 1 januari 2010 maatregelen getroffen die de externe veiligheidsrisico's verminderen. Het aanbrengen van een hittewerende coating op LPGtankauto's is één van de maatregelen die zijn genomen. Als de coating bij een ongeluk intact blijft, geeft dit de brandweer meer tijd en meer mogelijkheden om een BLEVE te voorkomen.

Daarnaast is in het convenant voorzien in het treffen van een warmte-isolerende voorziening bij LPG-tankauto's. Door deze maatregel neemt de hittebestendigheid van een LPG-tankwagen en daarmee de tijdsduur tot een BLEVE optreedt, toe. Bovendien zijn nog andere maatregelen aan de risicobron te nemen. Deze kunnen echter niet in dit ruimtelijke besluit genomen worden en worden niet bij de verantwoording betrokken. Deze maatregelen kunnen zijn:

- Het limiteren van de doorzet, hetgeen resulteert in een lager PR en een lager GR.
- De verkoop van LPG stopzetten bij dit tankstation, waardoor het geen risico meer vormt.
- Het verplaatsen van het vulpunt naar een andere locatie.
- Venstertijden aanbrengen voor het afleveren van LPG, waardoor de levering overdag plaatsvindt wanneer er minder personen aanwezig zijn.

Binnen het invloedsgebied zijn grondgebonden woningen aanwezig. Voor deze functies geldt dat deze niet specifiek bedoeld zijn voor niet-zelfredzame personen. Gebouwen, die bestemd zijn voor niet-zelfredzame personen, huisvesten onder andere ouderen, gehandicapten, kinderen van 0 tot 4 jaar of gevangenen. Voor de functies geldt dat er vluchtmogelijkheden worden geboden in oostelijke (Wilgenlaan), noordelijke en zuidelijke richting (Sterrenweg, Noordeindseweg en Pastoor Velthuysestraat) om buiten het invloedsgebied te raken.

#### *Bestrijdbaarheid*

Belangrijk voor een ongeval met brandbare gassen is dat de brandweer zo snel mogelijk bij de tankwagen is, zodat deze onmiddellijk gekoeld kan worden om een warme BLEVE (vuurbal en drukgolf) te voorkomen. Essentieel is daarbij dat de brandweer voor een langere periode voldoende bluswatercapaciteit heeft. De snelheid van het ter plaatse komen is van groter belang dan de bestrijding van de gevolgen van een BLEVE. Hierdoor kunnen de bewoners, bezoekers en werknemers tijdig geëvacueerd worden.

Voor de bestrijding van een calamiteit is tevens de inrichting van het gebied van belang. Van belang is enerzijds het tijdig aanwezig zijn van hulpdiensten met voldoende materieel en anderzijds de bereikbaarheid in algemene zin. Het benzineservicestation is voor hulpdiensten goed bereikbaar, middels de Noordeindseweg en de Wilgenlaan. Daarnaast voorziet de Noordeindse Vaart in secundair bluswater.

#### *Benzineservicestation Easyfill*

Aan de Noordeindseweg 36a bevindt zich het benzineservicestation (zonder LPG) Easyfill. Dit tankstation wordt in het kader van externe veiligheid gezien als een risicovol object door het verladen en opslaan van brandbare vloeistoffen. De inrichting is echter niet aan te merken als een BEVI-inrichting. De plaatsgebonden risicocontour (PR 10-6 contour) van dit tankstation bedraagt dan ook 0 meter. Omdat sprake is van een bestaande situatie gelden er geen verdere restricties of belemmeringen aan de bebouwing in het plangebied.

#### *Rotterdam-The Haque Airport*

De planlocatie ligt net buiten de plaatsgebonden risicocontour PR 10-6 van Rotterdam-The Hague Airport. Er zijn derhalve geen directe belemmeringen voor de uitvoering van dit plan. Omdat het plangebied niet binnen het verantwoordingsgebied voor de luchthaven is gelegen, hoeft het groepsrisico niet te worden berekend en verantwoord. Bovendien is sprake van een bestaande situatie. Zodoende gelden er geen verdere restricties of belemmeringen aan de bebouwing in het plangebied.

*Afbeelding 7.7.: PR-contouren Rotterdam The Hague Airport.* 

#### **7.6.3. Conclusie**

#### *Plaatsgebonden risico*

Het plangebied is gelegen binnen de invloedsgebieden van meerdere risicobronnen. Het gaat om risicovolle inrichtingen, een transportroute van gevaarlijke stoffen en buisleidingen. Geen enkele PR 10-6 contour reikt tot kwetsbare bestemmingen in het plangebied. Daarmee is geen sprake van saneringssituaties. Gezien de in beginsel conserverende aard van het bestemmingsplan zal het groepsrisico niet toenemen.

#### *Groepsrisico*

In het kader van het Bevi is een nieuw bestemmingsplan een nieuwe situatie en dient deze verantwoord te worden. Alle bronnen zijn daarom onderzocht. Voor de meerderheid van de bronnen geldt dat het groepsrisico laag en aanvaardbaar is. Voor de LPG-inrichting Van den IJssel B.V. aan de Wilgenlaan 3e is een berekening van het groepsrisico uitgevoerd, waaruit blijkt dat de oriëntatiewaarde wordt overschreden (1,7 maal de oriëntatiewaarde). Voor het vervoer van gevaarlijk stoffen wordt in de praktijk echter al gewerkt met een veiligheidsrichtlijn van het ministerie. In bestemmingsplannen mag daarmee rekening worden gehouden. Dat leidt ertoe dat de waarde alsnog uitkomt onder de 1. Rondom Van den IJssel B.V. is sprake van bestaand stedelijk gebied. Dit bestemmingsplan voorziet geen ontwikkelingen of een hogere bevolkingsdichtheid ter plaatse. Bovendien zijn er goede vluchtmogelijkheden en zijn er voldoende voorzieningen aanwezig om een eventueel incident te bestrijden. Dit alles overwegende, wordt het groepsrisico aanvaardbaar geacht.

#### *Overleg*

In het kader van het wettelijk vooroverleg ex artikel 3.1.1. is de Veiligheidsregio Rotterdam- Rijnmond geconsulteerd. Daarnaast heeft de DCMR in opdracht van de gemeente een advies uitgebracht met betrekking tot externe veiligheid en een groepsrisicoverantwoording

opgesteld. Het advies van de VRR is daarin meegenomen. De VRR heeft in haar zienswijze aangegeven zich te kunnen vinden in de wijze waarop het vooroverleg is verwerkt.

#### **7.7. Overige belemmeringen**

#### *Inleidend*

Naast de hiervoor beschreven milieuaspecten kunnen er nog andere belemmeringen in of nabij het plangebied aanwezig zijn die van invloed kunnen zijn op de planvorming. Het gaat bijvoorbeeld om de aanwezigheid van straalpaden, planologisch relevante kabels en leidingen (zoals waterleidingen of rioleringsleidingen), beschermingszones en dergelijke.

#### *Leidingen*

In het voorliggende plangebied zijn enkele planologisch relevante leidingen aanwezig. Het betreft onder andere een rioolpersleiding aan de noordzijde van het plangebied. Deze leiding is in dit bestemmingsplan voorzien van de dubbelbestemming 'Leiding – Riool'. Parallel aan deze leiding is tevens een brandstofleiding van Defensie gelegen, welke is voorzien van de dubbelbestemming 'Leiding – Brandstof'. Daarnaast zijn er in het plangebied enkele regionale watertransportleidingen gelegen, deze zijn voorzien van de aanduiding 'Leiding – Water'.

#### *Luchthaven Rotterdam The Hague Airport*

#### *Toetsingsvlakken Luchtverkeersleiding Nederland*

Ten zuidwesten van Berkel en Rodenrijs ligt luchthaven "Rotterdam The Hague Airport". Ten behoeve van de luchtverkeersbeveiliging van deze luchthaven zijn technische installaties en systemen op en in de omgeving van het luchtvaartterrein aanwezig. Deze zogenaamde Communicatie, Navigatie en Surveillance (CNS) infrastructuur maakt gebruik van radiogolven die uitgezonden en/of ontvangen worden door antennesystemen. Obstakels, zowel vast (gebouwen, windmolens, et cetera) als mobiel (bouwkranen, heistellingen, et cetera) vormen in potentie een bedreiging voor de goede werking van de apparatuur omdat ze de uitgezonden radiosignalen kunnen verstoren. Verstoring van de apparatuur maakt de CNS apparatuur minder betrouwbaar of zelfs geheel onbruikbaar waardoor direct de veiligheid van het luchtverkeer wordt beïnvloed. Het is daarom in het belang van de veiligheid van de luchtvaart alles in het werk te stellen om de diverse systemen tegen verstorende obstakels te beschermen. Aan de hand van de internationale burgerluchtvaartcriteria dient beoordeeld te worden of de voorgenomen bouwplannen en werktuigen van invloed zijn op de correcte werking van CNS hulpmiddelen.

Het plangebied bevindt zich binnen meerdere toetsingsvlakken van de CNS-apparatuur. Binnen het plangebied worden geen gebouwen en bouwwerken toegestaan waarvan de maximale hoogten de toetsingsvlakken van de CNS-apparatuur doorsnijden. Een nadere toetsingsregeling is dan ook niet in het bestemmingsplan opgenomen.

*Afbeelding 7.8: toetsingsvlakken ILS 24 met de ligging van het plangebied* 

#### *Akoestiek*

Bij de luchthaven "Rotterdam The Hague Airport" speelt ook het aspect 'akoestiek' een rol. De maatgevende contour, waarbinnen geen geluidgevoelige bebouwing (zoals woningen) mogen worden gerealiseerd, is weergegeven middels de zogenaamde 35 KE-contour. Deze 35 KEcontour valt niet over het onderhavige bestemmingsplangebied en levert derhalve geen beperkingen op.

#### *Invliegfunnel*

Bij de luchthaven "Rotterdam The Hague Airport" hoort een aanvliegroute (invliegfunnel). In verband met de vliegveiligheid geldt er binnen de aanvliegroute een hoogtebeperking voor gebouwen en andere bouwwerken.

Het plangebied ligt binnen de zones '45 meter' tot en met '145 meter' van de aanvliegroute van Rotterdam The Hague Airport, zoals blijkt uit afbeelding 7.9. Deze hoogtes moeten worden gerelateerd aan de referentiehoogte van de luchthaven: 4,40 m-NAP. In verband met de vliegveiligheid geldt er binnen de aanvliegroute een hoogtebeperking voor gebouwen en andere bouwwerken tot de aangegeven hoogtes. In het bestemmingsplan worden echter geen gebouwen van die hoogtes mogelijk gemaakt. Het is daarom niet noodzakelijk dat er voor de invliegfunnels een beschermende regeling in het plan wordt opgenomen.

*Afbeelding 7.9: uitsnede kaart invliegfunnel'* 

#### **7.8. Duurzaamheid**

#### **7.8.1. Kader**

De gemeente Lansingerland heeft de ambitie vastgesteld om in 2025 een klimaatneutrale gemeente te zijn. Duurzaamheid maakt bij de gemeente Lansingerland onderdeel uit van de ambities uit het collegeprogramma en wordt gehanteerd als leidend principe, of het nu gaat om energiegebruik, woningbouw of sociale structuren.

In het gebied liggen goede kansen voor duurzaamheid met betrekking tot energie. Door bijvoorbeeld rekening te houden met bijvoorbeeld een zongerichte situering van woningen, kan al in een vroeg stadium van een planontwikkeling worden bewerkstelligd dat de mogelijkheden voor efficiënt gebruik van energie en de inzet van nieuwe energiebronnen kunnen worden benut. Hierbij moet gedacht worden aan:

- zongericht verkavelen of bouwen: Het zodanig inrichten van een woongebied dat zoveel mogelijk passieve en actieve zonne-energie wordt benut. Dit kan passief bijvoorbeeld door opwarming door de zon van het gebouw of actief. Voorbeelden van het actief benutten van zonne-energie zijn zonnepanelen voor elektriciteitsopwekking en zonneboilers voor warmwater.
- compact bouwen: Hierbij wordt gekozen voor een bouwvorm, waarbij de verhouding tussen het gebruiksoppervlak (vloeroppervlak) en het verliesoppervlak (gevels en daken) zo gunstig mogelijk is en de transmissieverliezen klein zijn.
- warmtelevering door gebruik van restwarmte: een voorbeeld hiervan is het gebruik in woningen of bedrijven van restwarmte die vrijkomt bij elektriciteitscentrales, industrie en afvalverbranding.
- warmteopwekking door een kleinschalige warmtekrachtinstallatie. Dit betreft het gebruik maken van overige duurzame energiebronnen, bijvoorbeeld aardwarmte, koude- of warmteopslag in de bodem, zonne-energie, biomassacentrales en warmtepompen.

Verder kunnen stedenbouwkundige eisen worden opgenomen, die tevens bijdragen aan een 'energiebewust' plan. Hieronder staan enkele voorbeelden genoemd.

- Het is mogelijk om als randvoorwaarde vast te leggen dat de bebouwing, dakhelling, nokrichting in zuidelijke richting zijn georiënteerd. Dit kan bijvoorbeeld door de rooilijnen vast te leggen. Op deze manier kan passieve zonne-energie beter benut worden. De on-
derlinge oriëntatie van bebouwing kan zo worden vorm gegeven dat beschaduwing wordt vermeden.

- De bijgebouwenregeling kan het bouwen van serres (tot de hoogte van de woning) toelaten. Om dit soort maatregelen te benutten moet het energiethema in een vroeg stadium van de planontwikkeling worden meegenomen.
#### *Materiaalgebruik*

Bij materiaalgebruik kan gestreefd worden naar vernieuwbare bronnen. De nadruk ligt daarbij op een verantwoorde productiewijze. Zo is voor het gebruik van hout het FSC-keurmerk ontwikkeld en moet het gebruik van uitloogbare metalen zoveel mogelijk voorkomen worden. Daarnaast kunnen er milieuvriendelijkere alternatieven worden gebruikt. Bijvoorbeeld schapenwol in plaats van steenwol.

#### *Grondstoffen*

Grondstoffen zijn eindig of beperkt voorradig. Waterbesparing kan er voor zorgen dat er toch voldoende water voor iedereen beschikbaar is. Terwijl systeembouw leidt tot een optimaler gebruik van grondstoffen en minder productie van afval.

#### *Uitloogbare materialen*

Onder het toepassen van uitloogbare materialen worden materialen verstaan zoals zink, lood en koper. Onder invloed van weersomstandigheden treedt er corrosie op bij deze materialen. In Lansingerland wordt het hemelwater zoveel mogelijk losgekoppeld van de riolering en geloosd op het oppervlaktewater. Dit zou betekenen dat deze materialen uitspoelen in het oppervlakte water en neerslaan in het slib. Dit slib raakt dan verontreinigd. Hierdoor brengt het afvoeren van dit slib hoge kosten met zich mee. Er zijn de volgende alternatieven op de markt voor deze materialen: polyester, staal/hout met EPDM-folie (goot), gecoat staal, gecoat zink, PPC (polypropyleen copolymeer, PP (polypropeen), PVC met hergebruikgarantie, PE (polyetheen) en PA .

#### *FSC-hout*

FSC is het enige keurmerk voor bosbeheer dat echt onafhankelijk, internationaal en operationeel is. FSC is met haar 10 principes eenduidig in de definiëring van wat goed beheerd bos is. Een product dat het FSC-keurmerk draagt, is daarom gegarandeerd vervaardigd uit hout afkomstig uit goed beheerd bos. FSC is de enige organisatie die een certificeringschema heeft opgesteld voor alle soorten bossen en plantages dat wereldwijd kan worden toegepast. De succesformule van het onafhankelijke FSC-keurmerk schuilt erin dat zowel alle grote milieu- en ontwikkelingsorganisaties in de wereld als het (internationale) bedrijfsleven zich achter het FSCkeurmerk scharen.

FSC heeft 10 principes voor goed bosbeheer opgesteld:

- 1. Het bosbeheer moet de nationale wetten evenals internationale afspraken en overeenkomsten, en de principes en criteria van FSC respecteren.
- 2. Het gebruik en eigendom van het bos zijn vastgelegd en rechtsgeldig.
- 3. De rechten en gebruiksrechten van inheemse volkeren worden erkend en gerespecteerd.
- 4. Bosbeheer is gericht op het handhaven of verbeteren van het lange termijn welzijn van bosarbeiders en lokale gemeenschappen in sociale en economische zin.
- 5. De bosproducten en -diensten moeten efficiënt gebruikt worden, opdat de economische, ecologische en sociale voordelen worden veiliggesteld.
- 6. De ecologische functies en biodiversiteit van het bosgebied worden beschermd.
- 7. Er is een duidelijk beheerplan op schrift, waarin doelen en middelen uiteengezet zijn.
- 8. De sociale, economische en ecologische gevolgen van de activiteiten in het bos worden regelmatig gecontroleerd.
- 9. Bossen met hoge natuurwaarde moeten behouden en op hun waarde geschat worden.
- 10. Plantages moeten een aanvulling vormen op natuurlijke bossen, maar mogen natuurlijke bossen niet vervangen en moeten in overeenstemming met principes 1 t/m 9 beheerd worden

#### **7.8.2. Onderzoek en conclusie**

Het voorliggende plangebied is overwegend conserverend van aard en maakt – behoudens de gewijzigde dakopbouwenregeling en enkele wijzigingsbevoegdheden - geen nieuwe ontwikkelingen mogelijk. Voor nieuwe ontwikkelingen dient te worden aangesloten bij het beleid zoals hiervoor benoemd. Een aspect van duurzaamheid is duurzaam ruimtegebruik: de juiste functie in de juiste grootte op de juiste plek. De dakopbouwen sluiten hierbij aan. De uitbreiding van de woning maakt de wijk levensloopbestendiger. Op andere plekken in de wijk zijn voor erfbebouwing mogelijkheden opgenomen om uitbreiding van de woningen mogelijk te maken, hetgeen het blijven wonen aantrekkelijker maakt. Daarnaast is het mogelijk een beroep aan huis uit te oefenen; een vergaande vorm van duurzaam ruimtegebruik en beperken van woon- werkverkeer.

In deze bestaande wijk staan overigens veel woningen met dakvlakken op het zuiden, wat goede mogelijkheden biedt voor de toepassing van duurzame zonne-energie. Hoewel in het kader van duurzaamheid vooral wordt gekeken naar nieuwe ontwikkeling, beschrijft bovenstaande dat ook bestaande wijken veel mogelijkheden bieden voor vormen van verduurzaming.

**Deel D: Uitvoerbaarheid en procedure** 

*Bestemmingsplan "Berkel I" Toelichting Vastgesteld d.d. 28 januari 2016* 

69

## **8 Uitvoerbaarheid**

#### **8.1 Economische uitvoerbaarheid**

Bij de voorbereiding van een bestemmingsplan dient op grond van artikel 3.1.6 van het Besluit ruimtelijke ordening (Bro) in de plantoelichting minimaal inzicht te worden gegeven in de economische uitvoerbaarheid van het plan. Tevens moeten, indien sprake is van ontwikkelingen waarvoor de gemeente redelijkerwijs kosten moet maken (bijvoorbeeld voor de aanleg van voorzieningen van openbaar nut, en de plankosten) deze kosten worden verhaald op de initiatiefnemer c.q. ontwikkelaar.

Het bestemmingsplan maakt, ten opzichte van het voorgaande bestemmingsplan, geen nieuwe ruimtelijke ontwikkelingen mogelijk. Gelet op het voorgaande wordt het plan financieel uitvoerbaar geacht.

#### **8.2 Maatschappelijke uitvoerbaarheid**

Het bestemmingsplan voorziet in een grotendeels conserverende regeling welke gericht is op het behoud van de bestaande situatie c.q. rechten. Wel is voor de componistenbuurt een vierde bouwlaag mogelijk gemaakt door regels op te nemen in dit bestemmingsplan en in een apart beeldkwaliteitplan. Die regels zijn voorbereid in samenwerking met het bewonersinitiatief, een spreekbuis uit de buurt. De buurt is geïnformeerd via informatiebijeenkomsten op het gemeentehuis en via de website en Facebookpagina van het bewonersinitiatief. Over de dakopbouwen is één zienswijzen ontvangen. Deze zienswijze kan niet worden gezien als een tegenwerping, maar omvat aandachtspunten voor verbetering van de regels voor de dakopbouwen. De zienswijze is beantwoord in de Nota van zienswijzen, die als bijlage 6 bij de toelichting is opgenomen. Geconcludeerd wordt dat de dakopbouwen in de componistenbuurt - na een roerige start van het proces - kunnen rekenen op breed draagvlak.

Verder heeft de gemeente geen zienswijzen ontvangen. DCMR heeft één verbetering geadviseerd voor de toelichting, op basis waarvan de conclusie van de paragraaf externe veiligheid is aangepast. De Veiligheidsregio Rotterdam-Rijnmond en het Hoogheemraadschap van Delfland hebben een positieve reactie gestuurd. Met het oog hierop wordt het plan maatschappelijk uitvoerbaar geacht.

#### **8.3 Handhavingsaspecten**

#### *Inleidend*

Het bestemmingsplan is bindend voor zowel de overheid als de burger. De primaire verantwoordelijkheid voor controle en handhaving ligt bij de gemeente. Handhaving kan worden omschreven als elke handeling die erop gericht is de naleving van regelgeving te bevorderen of een overtreding te beëindigen. Het doel van handhaving is om de duurzame bescherming van mens en omgeving te waarborgen. Binnen het kader van het bestemmingsplan heeft regelgeving met name betrekking op de Wet ruimtelijke ordening. Bij overtreding van deze regelgeving moet gedacht worden aan bouwen zonder omgevingsvergunning voor het bouwen, bouwen in afwijking van een verleende vergunning, het handelen zonder of in afwijking van een noodzakelijke vergunning voor het uitvoeren van werken, geen bouwwerken zijnde, en voor werkzaamheden (de vroegere aanlegvergunning) en het gebruik van gronden en opstallen in strijd met de gebruiksregels van het bestemmingsplan of een afwijking.

71

De handhaafbaarheid van een bestemmingsplan is met name afhankelijk van het draagvlak van de regels onder de burgers en van de duidelijkheid van de regels.

#### *Vertaling naar bestemmingsregeling*

Bij het opstellen van dit nieuwe bestemmingsplan heeft als uitgangspunt het voorgaande bestemmingsplan gediend, alsmede de verleende vergunningen. De bestaande rechten zijn zoveel als mogelijk gecontinueerd. Daarmee wordt al goeddeels voorkomen dat er na de vaststelling van dit plan, ineens strijdige situaties ontstaan.

Tevens wordt in dit nieuwe plan door middel van het opnemen van flexibiliteitsbepalingen (binnen de bestemmingen en door middel van algemene afwijkingsregels en algemene wijzigingen) ingespeeld op eventuele toekomstige ontwikkelingen. Hiermee wordt voorkomen dat bij iedere kleine wijziging, gelijk een strijdige situatie ontstaat.

De verbeelding, de regels en de toelichting zijn, tot slot, zodanig op elkaar afgestemd dat interpretatieproblemen en problemen met betrekking tot de uitvoering zo veel mogelijk worden voorkomen.

## **9 Procedure**

#### **9.1 Voorbereidingsfase**

#### *Vooraankondiging*

Op grond van artikel 1.3.1 van het Besluit ruimtelijke ordening (Bro) dient voorafgaand aan een bestemmingsplanprocedure, een vooraankondiging te worden gepubliceerd waarin de gemeente aangeeft een bestemmingsplan voor te bereiden. Deze vooraankondiging heeft voor dit plan plaatsgevonden op 15 april 2014.

#### *Inspraak*

Het voorontwerpbestemmingsplan is conform de gemeentelijke inspraakverordening voorafgaand aan de formele bestemmingsplanprocedure voor inspraak vrijgegeven. Gedurende de inspraaktermijn is een ieder in de mogelijkheid gesteld schriftelijke en/of mondeling te reageren op het bestemmingsplan.

Gedurende de inspraaktermijn zijn in totaal elf inspraakreacties ontvangen. Deze zijn samengevat en beantwoord in de 'Notitie inspraak- en overlegreacties en wijzigingen', die als bijlage 2 bij de toelichting is gevoegd.

#### *Overleg*

Conform ex artikel 3.1.1. van het Bro dienen burgemeester en wethouders bij de voorbereiding van een bestemmingsplan overleg te plegen met de besturen van betrokken gemeenten en waterschappen en met de rijks- en provinciale diensten die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn. In dit kader is het voorontwerpbestemmingsplan voor advies toegezonden aan diverse overleginstanties.

Gedurende de inspraaktermijn zijn in totaal drie overlegreacties ontvangen. Deze zijn samengevat en beantwoord in de 'Notitie inspraak- en overlegreacties en wijzigingen', die als bijlage 5 bij de toelichting is gevoegd.

#### **9.2 Ontwerpfase**

Na afronding van de inspraakprocedure en het vooroverleg is de formele bestemmingsplanprocedure gestart. De aanpassingen die volgden uit de inspraakreacties en de overlegreacties zijn verwerkt in het ontwerpbestemmingsplan. Ook zijn er ambtshalve aanpassingen doorgevoerd.

Op de voorbereiding van een bestemmingsplan is artikel 3.8 Wro (gelezen in samenhang met afdeling 3.4 van de Algemene wet bestuursrecht) van toepassing. De kennisgeving van het ontwerpbesluit tot vaststelling van het bestemmingsplan moet in de Staatscourant worden geplaatst en dient ook via elektronische weg te geschieden. Tevens dient de kennisgeving te worden toegezonden aan die diensten van Rijk en provincie die belast zijn met de behartiging van belangen die in het plan in het geding zijn, aan het waterschap en aan belanghebbende gemeenten.

Het ontwerpbestemmingsplan heeft gedurende zes weken ter inzage gelegen. Binnen deze termijn is een ieder in de gelegenheid gesteld schriftelijk en/of mondeling een zienswijze op het plan in te dienen. Ook zijn de stukken met de kennisgeving aan de eerder genoemde diensten en instanties toegezonden (artikel 3:13 Awb) en is aangegeven waar de (digitale) stukken te vinden zijn (elektronische kennisgeving).

Zoals blijkt uit paragraaf 8.2 is gedurende de inzagetermijn één zienswijze ontvangen. Deze is samengevat en beantwoord in de Nota van zienswijzen, die als bijlage 6 bij de toelichting is gevoegd. Daarnaast heeft DCMR één verbetering geadviseerd voor de toelichting, op basis waarvan de conclusie van de paragraaf externe veiligheid is aangepast. De Veiligheidsregio Rotterdam-Rijnmond en het Hoogheemraadschap van Delfland hebben een positieve reactie gestuurd.

#### **9.3 Vaststellingsfase**

Binnen twaalf weken na de termijn van terinzagelegging moet de gemeenteraad beslissen omtrent de vaststelling van het bestemmingsplan.

Het vastgestelde bestemmingsplan behoeft op grond van de Wro geen goedkeuring meer van Gedeputeerde Staten. Tegen het besluit tot vaststelling staat, voor belanghebbenden, direct beroep open bij de Afdeling bestuursrechtspraak van de Raad van State. Direct na de beroepstermijn treedt, indien tijdens de beroepstermijn geen verzoek om voorlopige voorziening is ingediend, het plan in werking.