# **WIJZIGINGSPLAN KRUISING HOORNAAR**

**ORDITO.NL**

## **WIJZIGINGSPLAN KRUISING HOORNAAR** GEMEENTE MOLENLANDEN

Planstatus Datum Plan identifi catie Auteur(s)

**vastgesteld**

**05 - 03 - 2019 NL.IMRO.1978.WPkruisingHNR-VG01 Cristian van Kuijk**

Ordito b.v. Postbus 94 5126 ZH Gilze

E T I KVK info@ordito.nl 0161 801 022 www.ordito.nl 54811554

# **TOELICHTING**

## Inhoud

| 1.   | Inleiding                                  |    |
|------|--------------------------------------------|----|
| 1.1  | Aanleiding                                 | 2  |
| 1.2  | Ligging en begrenzing plangebied           | 2  |
| 1.3  | Vigerende bestemmingsplannen               | 3  |
| 1.4  | Leeswijzer                                 | 3  |
| 2.   | Bestaande situatie                         |    |
| 2.1  | Historie en ruimtelijke structuur omgeving | 5  |
| 2.2  | Bestaande situatie                         | 5  |
| 3.   | Planbeschrijving                           |    |
| 3.1  | Plan                                       | 7  |
| 3.2  | Parkeren                                   | 9  |
| 4.   | Beleidskader                               |    |
| 4.1  | Rijksbeleid                                | 11 |
| 4.2  | Provinciaal                                | 13 |
| 4.3. | Regionaal beleid                           | 16 |
| 4.4  | Gemeentelijk beleid                        | 18 |
| 5.   | Randvoorwaarden                            |    |
| 5.1  | Archeologie                                | 20 |
| 5.2  | Bedrijven en milieuzonering                | 21 |
| 5.3  | Bodemkwaliteit                             | 22 |
| 5.4  | Externe veiligheid                         | 23 |
| 5.5  | Flora en fauna                             | 24 |
| 5.6  | Geluid                                     | 27 |
| 5.7  | Kabels en Leidingen                        | 28 |
| 5.8  | Luchtkwaliteit                             | 28 |
| 5.9  | Water                                      | 29 |
| 5.10 | Niet gesprongen explosieven                | 32 |
| 5.11 | M.e.r. – beoordeling                       | 37 |
| 6.   | Juridische regelgeving                     |    |
| 6.1  | Inleiding                                  | 39 |
| 6.2  | Systematiek van de regels                  | 39 |
| 6.3  | Beschrijving van de bestemmingen           | 40 |
| 7.   | Uitvoerbaarheid                            |    |
| 7.1  | Economische uitvoerbaarheid                | 41 |
| 7.2  | Maatschappelijke uitvoerbaarheid           | 41 |

## <span id="page-4-0"></span>**1. INLEIDING**

## <span id="page-4-1"></span>1.1 Aanleiding

De aanleiding voor het opstellen van een wijzigingsplan is de realisatie van 10 woningen in het centrum van Hoornaar, welke in samenhang met de herinrichting van het kruispunt Lage Giessen - Hoge Giessen en Groeneweg - Dorpsweg en woningbouw op de CBS-locatie, zullen worden gerealiseerd.

De nieuwe woningen komen op de "Stier-locatie" in het centrum van Hoornaar. De Stier-locatie is gelegen ten zuidwesten van de kruising Hoornaar. Voor het gebied is een ontwikkeling beoogd die uitgaat van de 8 grondgebonden rijwoningen en 2 halfvrijstaande woningen. Vijf woningen worden ontwikkeld via Collectief Particulier Opdrachtgeverschap (CPO) en vijf woningen door de woningbouwcoöperatie 'Kleurrijk Wonen'.

Op grond van het vigerend bestemmingsplan Dorpskern Hoornaar heeft het plangebied de bestemming 'Maatschappelijk'. Voor het plangebied is in het bestemmingsplan Dorpskern Hoornaar een wijzigingsbevoegdheid opgenomen om de huidige bestemming te wijzigen naar 'Woongebied'. Deze wijzigingsbevoegdheid geeft aanleiding tot het opstellen van voorliggend wijzigingsplan.

## <span id="page-4-2"></span>1.2 Ligging en begrenzing plangebied

Het plangebied is gelegen in de kern Hoornaar in de gemeente Molenlanden, aan het kruispunt van de Lage Giessen - Hoge Giessen en de Dorpsweg – Groeneweg. Het plangebied ligt op de hoek van de Lage Giessen en de Groeneweg in de zuidwestelijke oksel van de kruising Hoornaar. Aan de zuidzijde grenst het plangebied aan het Visserland.

*Afbeelding 1. Ligging plangebied (rood omlijnd)*

## <span id="page-5-0"></span>1.3 Vigerende bestemmingsplannen

Voor het plangebied is het bestemmingsplan 'Dorpskern Hoornaar' van toepassing, vastgesteld op 26 januari 2012.

Het plangebied kent de enkelbestemming 'Maatschappelijk' en de dubbelbestemmingen 'Waarde – Archeologie – 1' en 'Waarde-Archeologie -4' met de gebiedsaanduiding 'wro-zone – wijzigingsgebied 1'.

Voor de aanduiding 'wro-zone – wijzigingsgebied – 1' geldt dat het college van burgemeester en wethouders bevoegd is om gronden met deze aanduiding te wijzigen in de bestemming 'Woongebied', waarbij geldt dat:

- a. Het aantal woningen niet meer dan maximaal 13 mag bedragen;
- b. De goothoogte van gebouwen ten hoogste 6 m bedraagt;
- c. Indien niet in de zijdelingse perceelsgrens wordt gebouwd de afstand van het hoofdgebouw tot de zijdelingse perceelsgrens ten minste 1 m bedraagt;
- d. Voldoende parkeervoorzieningen worden gerealiseerd;
- e. Een bodemonderzoek is overlegd waaruit blijkt dat de bodem geschikt is voor de beoogde functiewijziging.

<span id="page-5-1"></span>*Afbeelding 2. Uitsnede vigerend bestemmingsplan (plangebied rood omlijnd)*

## 1.4 Leeswijzer

De toelichting is opgebouwd uit verschillende hoofdstukken. In hoofdstuk 2 wordt allereerst ingegaan op de huidige situatie van het plangebied, waarna in hoofdstuk 3 de beoogde toekomstige situatie wordt weergegeven. Een beschrijving van het relevante beleidskader op Rijks-, provinciaal en gemeentelijke niveau staat in hoofdstuk 4. Vervolgens komen in hoofdstuk 5 de milieukundige

CBS-Locatie

<span id="page-6-0"></span>randvoorwaarden en onderzoeken aan de orde. De juridische opzet van het plan staat in hoofdstuk 6. De economische en maatschappelijke uitvoerbaarheid worden in hoofdstuk 7 beschreven.

## **2. BESTAANDE SITUATIE**

## <span id="page-7-0"></span>2.1 Historie en ruimtelijke structuur omgeving

De identiteit van Hoornaar wordt in hoge mate bepaald doordat meerdere landschappelijke elementen (zoals donken, veenstromen, weteringen, veenweiden, boomgaarden, knotwilgen, elzensingels en wielen) gezamenlijk voorkomen in de directe nabijheid van het dorp. Door Hoornaar stroomt het kleine veenriviertje de Kromme Giessen en de boezem de Vort. Langs Hoornaar stroomt de veenrivier de Giessen.

Hoornaar bestaat uit een oud, historisch dorpsgebied ten noorden van de Hoge en Lage Giessen (in het bijzonder langs de Dorpsweg) en uit een recenter twintigste-eeuws dorpsgebied ten zuiden van de Hoge en Lage Giessen. Bijzonder karakteristiek voor het oud, historisch dorpsgebied is de ligging van de dorpsbebouwing op een reeks van donken. De aanwezigheid van een hoge, langgerekte donkenreeks binnen het veenlandschap heeft geleid tot een sterke concentratie van bebouwing aan de Dorpsweg. Dit deel van Hoornaar kenmerkt zich door een opvallend dicht bebouwingspatroon. Dit is aangevuld met opvallende verschillen in aanleg– en bouwhoogten van de bebouwing en door de verschillen in afstand van de bebouwing tot aan de weg.

Het kleine veenriviertje de Kromme Giessen vormt de overgang van de oude dorpskern naar het nieuwere dorpsgebied ten zuiden van de straten Lage en Hoge Giessen. De aan weerszijden van deze zone gelegen watergangen en het bebouwingslint zorgen voor een relatief groene overgangszone die het oude dorp en de latere planmatig ontwikkelde nieuwbouwbuurten aan weerszijden van de Groeneweg nadrukkelijk van elkaar scheidt. De woningen ten zuiden van de Hoge en Lage Giessen bestaan veelal uit rijwoningen.

## <span id="page-7-1"></span>2.2 Bestaande situatie

De planlocatie is gelegen in een gebied waar de bestaande bebouwing reeds is gesloopt. Voorheen was het gemeenschapshuis van Hoornaar hier gevestigd, maar momenteel bestaat het gebied uit een tijdelijke parkeerplaats/evenemententerrein en grasland met in het midden een poel. Het gebied beslaat circa 1.900 m2 .

Het gebied wordt aan de noordzijde ontsloten door de Lage Giessen – Hoge Giesen, aan de oostzijde door de Groeneweg en aan de zuidzijde door de Vissersland. Ten noorden en ten zuidwesten van het gebied bevinden zich verschillende vrijstaande en aaneengesloten woningen. Aan de oostkant van het plangebied bevindt zich een smalle groenstrook met een smalle waterloop.

*Afbeelding 3. Aanzicht Stier-locatie*

*Afbeelding 4. Huidige en/of planologische goothoogten rondom kruising Hoornaar*

## <span id="page-9-0"></span>**3. PLANBESCHRIJVING**

## <span id="page-9-1"></span>3.1 Plan

Het voorliggende wijzigingsplan betreft de realisatie van 10 woningen op de "Stier-locatie" in de kern Hoornaar. Om deze ontwikkeling mogelijk te maken, wordt er gebruik gemaakt van wijzigingsbevoegdheid uit het vigerende bestemmingsplan 'Dorpskern Hoornaar'.

De vijf woningen aan de oostzijde worden ontwikkeld door middel van een Collectief Particulier Opdrachtgeverschap (CPO). Het plan is samen met de toekomstige bewoners ontwikkeld om het zo goed mogelijk te laten aansluiten op de woonwensen van de bewoners en de bestaande ruimte. Daarnaast wordt er gebruik gemaakt van traditionele materialen en kleuren.

De 5 woningen aan de westzijde worden ontwikkeld door de woningcorporatie 'Kleurrijk Wonen'.

Voor het plangebied zijn bouwplannen uitgewerkt op basis van het in 2016 door de gemeente Giessenlanden vastgestelde stedenbouwkundig plan en beeldkwaliteitsplan. Het uitgangspunt van het stedenbouwkundig plan en beeldkwaliteitsplan is het op een eigentijdse manier voort borduren op de traditionele bebouwing van Hoornaar en de Alblasserwaard.

De goothoogte van de nieuwe bebouwing is in dit wijzigingsplan, op basis van de bouwregels uit wijzigingsbevoegdheid uit het bestemmingsplan Dorpskern Hoornaar, vastgesteld op maximaal 6 meter. In het huidige bestemmingsplan Dorpskern Hoornaar is voor het plangebied een maximale goothoogte van 7 meter opgenomen.

De goothoogte van de bestaande woningen en bedrijven rondom de kruising Hoornaar varieert tussen de 4 en 6 meter. Bijna alle bestaande woningen aan de zuidzijde van de kruising (Lage Giessen 57 en 59, Vissersland 1 t/m 9, De Schans 1 t/m 6) mogen volgens het bestemmingsplan een goothoogte van 6 meter hebben. Aan de Dorpsweg mag het gehele pand van het horecabedrijf een goothoogte van 6 meter hebben op basis van het bestemmingsplan. Het pand Lage Giessen 1-2 aan de noordwestzijde van de kruising bestaat uit twee halfvrijstaande woningen van twee bouwlagen met een kap. Daarnaast hebben de bijzondere voorzieningen en gebouwen langs de historische linten Dorpsweg en Lage/Hoge Giessen een goothoogte van 5 tot 7 meter (onder andere voormalig schoolgebouw CBS-locatie, Stier-locatie, woonzorgcomplex de Zes Molens (deels goothoogte 9 meter), winkels + woningen Dirk V-plein/Dorpsweg, huisartenpraktijk Dorpsweg 127).

Gezien de werkelijke en planologische goothoogten voor het plangebied zelf en de omgeving (overwegend goothoogte 6 meter met enkele woningen/gebouwen met goothoogte 4 of 5 meter) en de beeldbepalende locatie in het centrum van het dorp is een goothoogte van 6 meter (twee bouwlagen met kap) stedenbouwkundig passend in de omgeving.

*Afbeelding 5. Planvoornemen* 

In het westelijk deel van het plangebied wordt een bouwblok gerealiseerd door woningbouwcorporatie ´Kleurrijk Wonen´ bestaande uit 5 aaneengesloten woningen. Voor de woningen wordt gebruik gemaakt van het Think Bouwsysteem. De uiteindelijke vormgeving en architectuur van de woningen wordt nog nader uitgewerkt. De woningen bestaan uit maximaal twee bouwlagen met kap en krijgen een goothoogte van max. 6 meter. De woningen zijn georiënteerd op de Lage Giessen.

*Afbeelding 6. Impressie mogelijk woningtype Kleurrijk Wonen voor Stier-locatie west*

In het oostelijke deel van de planlocatie wordt een bouwblok van 3 aaneengesloten woningen en een bouwblok met 2 halfvrijstaande woningen geplaatst. Deze woningen worden door de CPOvereniging ontwikkeld. Het gedeelte van het bouwblok met de 3 aaneengesloten woningen is georiënteerd op de Lage Giessen. Het gedeelte met de halfvrijstaande woningen is georiënteerd op de kruising van de Lage Giessen-Groeneweg. Voor dit bouwblok geldt eveneens een goothoogte van 6 meter.

*Afbeelding 7. Impressie Stier-locatie oost*

## <span id="page-11-0"></span>3.2 Parkeren

De gemeente Giessenlanden heeft op 14 januari 2016 het vernieuwde 'Gemeentelijk verkeers- en vervoersplan (GVVP)' vastgesteld. Het gemeentelijke parkeerbeleid is gebaseerd op de meest recente parkeerkengetallen uitgegeven door het CROW. Ontwikkelingen waarbij de parkeerbehoefte toeneemt, dienen minimaal deze toename op te vangen. Conform het CROWbeleid valt de kern Hoornaar binnen de stedelijkheidsgraad 'Weinig stedelijk'. Dit levert per woningtype de volgende normstelling op:

| Woningtype                 | Minimale norm | Maximale norm | Gemiddelde norm |
|----------------------------|---------------|---------------|-----------------|
| Rijwoning (koop)/Rijwoning | 1,4           | 2,2           | 1,8             |
| (huur, vrije sector)       |               |               |                 |
| Halfvrijstaande woning     | 1,6           | 2,4           | 2,0             |
| Etage midden (koop)        | 1,3           | 2,1           | 1,7             |
| Etage duur (koop)          | 1,5           | 2,3           | 1,9             |

*Tabel 1. Normering parkeren ´Weinig stedelijk´*

Omdat de nieuwbouw van de woningen in samenhang plaats vindt met de herinrichting van de openbare ruimte van de kruising Hoornaar heeft dit ook gevolgen voor de parkeersituatie van de bestaande bewoners van met name Vissersland en de Schans. Voor het bepalen van het benodigd aantal parkeerplaatsen is daarom zowel gekeken naar de nieuwbouw als naar de bestaande woningen. Hierbij is voor de bestaande woningen de minimale parkeernorm aangehouden (want gebouwd in een tijd met lagere parkeernormen) en voor de nieuwe woningen de gemiddelde norm per woning. Dit levert onderstaande parkeerbehoefte op:

| Locatie                                       | Aantal<br>woningen | Minimale<br>norm per<br>woning | Gemiddelde<br>norm per<br>woning | Aantal benodigde<br>parkeerplaatsen (nieuwbouw<br>gemiddelde norm en bestaande<br>bouw minimale norm) |
|-----------------------------------------------|--------------------|--------------------------------|----------------------------------|-------------------------------------------------------------------------------------------------------|
| Stier-locatie - rijwoningen<br>CPO            | 3                  | 1,40                           | 1,80                             | 5,40                                                                                                  |
| Stier-locatie - rijwoningen<br>KleurrijkWonen | 5                  | 1,40                           | 1,80                             | 9,00                                                                                                  |
| Stier-locatie - halfvrijstaand                | 2                  | 1,60                           | 2,00                             | 4,00                                                                                                  |
| CBS-locatie - etage midden                    | 8                  | 1,30                           | 1,70                             | 13,60                                                                                                 |
| CBS-locatie - etage duur                      | 2                  | 1,50                           | 1,90                             | 3,80                                                                                                  |
| Vissersland 1 t/m 9 (9<br>rijwoningen)        | 9                  | 1,40*                          | 1,80*                            | 12,60                                                                                                 |
| Vissersland 10 t/m 35 (26<br>rijwoningen)     | 26                 | 1,40*                          | 1,80*                            | 36,40                                                                                                 |
| Groeneweg 1 (vrijstaand)                      | 1                  | 1,60*                          | 2,00*                            | 1,60                                                                                                  |
| De Schans 1 t/m 6 (6<br>rijwoningen)          | 6                  | 1,40*                          | 1,80*                            | 8,40                                                                                                  |
| De Schans 105 t/m 109 (4<br>halfvrijstaand)   | 4                  | 1,60*                          | 2,00*                            | 6,40                                                                                                  |
| Totaal                                        | 66                 |                                |                                  | 101,20                                                                                                |

*Tabel 2. Aantal benodigde parkeerplaatsen o.b.v. gemiddelde norm voor nieuwbouw en minimale norm voor bestaande bouw*

In de nieuwe situatie zullen 108 parkeerplaatsen aanwezig zijn in het gebied rondom de kruising Hoornaar. Dit aantal parkeerplaatsen is ruim voldoende om aan de parkeerbehoefte van 101,2 parkeerplaatsen te voldoen. In de bijlage zijn tekeningen van de bestaande en de nieuwe parkeersituatie gevoegd.

Rondom de Stier-locatie worden 15 nieuwe parkeerplaatsen langs het Vissersland aangelegd, 4 parkeerplaatsen langs het nieuwe straatje tussen Lage Giessen en Vissersland en 7 parkeerplaatsen langs Lage Giessen. In totaal 26 parkeerplaatsen, waarvan minimaal 18,4 parkeerplaatsen voor de nieuwe woningen nodig zijn. De overige 7,6 parkeerplaatsen zijn beschikbaar voor de bestaande bewoners in de omgeving.

## <span id="page-13-0"></span>**4. BELEIDSKADER**

## <span id="page-13-1"></span>4.1 Rijksbeleid

#### *Structuurvisie Infrastructuur en Ruimte*

Op 13 maart 2012 is de Structuurvisie Infrastructuur en Ruimte vastgesteld. Deze structuurvisie geeft een totaalbeeld van het ruimtelijk- en mobiliteitsbeleid op rijksniveau en is de 'kapstok' voor bestaand en nieuw rijksbeleid met ruimtelijke consequenties.

Nederland concurrerend, bereikbaar, leefbaar en veilig. Daar streeft het Rijk naar met een krachtige aanpak die ruimte geeft aan regionaal maatwerk, de gebruiker voorop zet, prioriteit stelt aan investeringen en ruimtelijke ontwikkelingen en infrastructuur met elkaar verbindt. Dit doet het Rijk samen met andere overheden. Bij deze aanpak hanteert het Rijk een filosofie die uitgaat van vertrouwen, heldere verantwoordelijkheden, eenvoudige regels en een selectieve rijksbetrokkenheid.

Het Rijk formuleert drie hoofddoelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijkeconomische structuur van Nederland;
- Het verbeteren, in stand houden en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke, natuurlijk en cultuurhistorische waarden behouden blijven.

In het plangebied zijn geen nationale belangen in het geding. Het nationale ruimtelijke beleid heeft geen consequenties voor het plangebied.

#### *Besluit algemene regels ruimtelijke ordening*

De Structuurvisie Infrastructuur en Ruimte bepaalt welke kaderstellende uitspraken zodanig zijn geformuleerd dat deze bedoeld zijn om beperkingen te kunnen stellen aan de ruimtelijke besluitvormingsmogelijkheden op lokaal niveau. Ten aanzien daarvan is een borging door middel van normstelling, gebaseerd op de Wet ruimtelijke ordening, gewenst. Die uitspraken onderscheiden zich in de zin dat van de provincies en gemeenten wordt gevraagd om de inhoud daarvan te laten doorwerken in de ruimtelijke besluitvorming. Zij zijn dus concreet normstellend bedoeld en worden geacht direct of indirect, dat wil zeggen door tussenkomst van de provincie, door te werken tot op het niveau van de lokale besluitvorming, zoals de vaststelling van bestemmingsplannen. Het Besluit algemene regels ruimtelijke ordening (Barro) bevestigt in juridische zin die kaderstellende uitspraken. Het Barro is op 1 oktober 2012 in werking getreden.

Door het nationale karakter van het Besluit algemene regels ruimtelijke ordening en de klein schaal van onderhavig plan, heeft dit voornemen nauwelijks raakvlak met dit nationaal juridisch kader. Het Barro bevat geen voor het plan relevante bepalingen.

#### *Besluit ruimtelijke ordening en Ladder duurzame verstedelijking*

Met de inwerkingtreding op 1 oktober 2012 van artikel 3.1.6 lid 2 van het Besluit ruimtelijke ordening (Bro) – de ladder voor duurzame verstedelijking - geldt voor alle juridisch verbindende ruimtelijke plannen van decentrale overheden die (planologisch) nieuwe stedelijke ontwikkelingen mogelijk maken een bijzonder procesvereiste. Dit nationale belang houdt in dat, ten behoeve van een goed systeem van ruimtelijke ordening, een zorgvuldige afweging en transparante besluitvorming bij ruimtelijke besluiten plaats dient te vinden. Deze zorgvuldige afweging heeft tot doel om, vanuit een oogpunt van zuinig en zorgvuldig ruimtegebruik, planologische ongewenste versnippering en een onaanvaardbare leegstand te voorkomen. De motivatieverplichting voor de ruimtelijke besluiten, welke geldt voor de maximale planologische mogelijkheden inclusief flexibiliteitsinstrumenten (waarbij planologische saldering niet per definitie is toegestaan), bestaat uit drie eisen:

- 1. Er wordt beschreven in hoeverre de voorgenomen stedelijke ontwikkeling voorziet in een actuele regionale behoefte;
- 2. Indien uit de beschrijving, bedoeld in onderdeel 1, blijkt dat er sprake is van een actuele regionale behoefte, wordt beschreven in hoeverre die behoefte binnen het bestaand stedelijk gebied van de betreffende regio kan worden voorzien door benutting van beschikbare gronden door herstructurering, transformatie of anderszins, en;
- 3. Indien uit die beschrijving, bedoeld in onderdeel 2, blijkt dat de stedelijke ontwikkeling niet binnen het bestaande stedelijk gebied van de betreffende regio kan plaatsvinden, wordt beschreven in hoeverre wordt voorzien in die behoefte op locaties die, gebruikmakend van verschillende middelen van vervoer, passend ontsloten zijn of als zodanig worden ontwikkeld.

Het begrip 'stedelijke ontwikkeling' is in artikel 1.1.1, lid 1 sub i van de Bro gedefinieerd als: 'ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen.'

Per 1 juli 2017 is de nieuw ladder voor duurzame verstedelijking in werking getreden. In de nieuwe Ladder voor duurzame verstedelijking zijn de eerste twee treden samengevoegd en komt de derde treden te vervalen.

#### *Toetsing plangebied*

#### *Behoefte*

Bij de toetsing aan de nieuwe ladder wordt beoordeelt of de nieuwe stedelijke ontwikkeling voorziet in een behoefte. Over- en ondercapaciteit moet zo veel mogelijk worden voorkomen door regionaal af te stemmen bij de invulling van een kwantitatieve of kwalitatieve behoefte. Of die behoefte actueel is, wordt onder meer bepaald aan de hand van de vraag of elders in de regio al een stedelijke ontwikkeling is gepland of plaatsvindt die in die behoefte kan voorzien.

Op 6 juli 2017 heeft de gemeenteraad van Giessenlanden de Actualisatie Regionale Woonvisie Alblasserwaard-Vijfheerenlanden 2017-2020 vastgesteld. Hoornaar is volgens deze regionale woonvisie een voorzieningendorp met een bovenlokale functie in wonen en voorzieningen. Uitbreiding van de woningvoorraad speelt in op de lokale vraag, maar ook op de toestroom uit omliggende dorpen.

De realisatie van 10 woningen, waaronder 5 huurwoningen, 3 starterswoningen en 2 middeldure woningen, vallen binnen de Actualisatie Regionale Woonvisie, omdat het voorziet in een lokale en regionale woonbehoefte die past binnen de regionale bandbreedte voor woningbouw.

Op basis van de regionale afspraken over (het afstemmen van) nieuwbouwplannen is het plan aan de regio voorgelegd. Hierbij is vastgesteld dat het plan past binnen de Regionale Woonvisie, dat het voorziet in een lokale en regionale woonbehoefte en past binnen de regionale bandbreedte voor woningbouw. Er worden geen conflicten gezien met andere woningbouwontwikkelingen. Het plan is hiermee afgestemd met en goedgekeurd door de regio-gemeenten, waarmee is voldaan aan trede 1 van de ladder van duurzame verstedelijking.

Het planvoornemen sluit hiermee aan bij de gestelde eisen van de Ladder duurzame verstedelijking.

## <span id="page-15-0"></span>4.2 Provinciaal

#### *Visie Ruimte en Mobiliteit*

De provincie stuurt op (boven)regionaal niveau op de inrichting van de ruimte in Zuid-Holland. De Visie Ruimte en Mobiliteit (VRM), vastgesteld op 9 juli 2014 en in 2018 geactualiseerd, geeft op hoofdlijnen sturing aan de ruimtelijke ordening en maatregelen op het gebied van verkeer en vervoer.

Hoofddoel van de VRM is het scheppen van voorwaarden voor een economisch krachtige regio. Dat betekent ruimte bieden om te ondernemen, het mobiliteitsnetwerk op orde brengen en zorgen voor een aantrekkelijke leefomgeving. De kern daarvan is:

- Ruimte bieden aan ontwikkelingen;
- Aansluiten bij de maatschappelijke vraag naar woningen, bedrijfsterreinen, kantoren, winkels en mobiliteit;
- Allianties aangaan met maatschappelijke partners;
- Minder toetsen op regels en meer sturen op doelen.

De provincie Zuid-Holland onderscheidt zich door de strategische ligging in internationale netwerken, drie unieke deltalandschappen die samenkomen (kust-, veen- en rivierdelta) en de veelzijdige steden en economische complexen in het deltalandschap. De provincie heeft vier 'rode draden' benoemd die richting geven aan de gewenste ontwikkeling en het handelen van de provincie. De vier rode draden voor de toekomst zijn:

- 1. Beter benutten en opwaarderen van wat er is;
- 2. Vergroten van de agglomeratiekracht;
- 3. Versterken van de ruimtelijke kwaliteit;
- 4. Bevorderen van de transitie naar een water- en energie-efficiënte samenleving.

Deze 'rode draden' hebben onder meer geleid tot onderstaand beleid.

De provincie geeft richting en ruimte aan een optimale wisselwerking tussen ruimtelijke ontwikkelingen en gebiedskwaliteit. In de gehele provincie, zowel in het stedelijk gebied als in het landelijk gebied, beoogt het kwaliteitsbeleid een 'ja, mits-beleid': ruimtelijke ontwikkelingen zijn mogelijk, met behoud of versterking van de ruimtelijke kwaliteit (waarborg ruimtelijke kwaliteit). Om te kunnen bepalen of een ontwikkeling past bij een gebied, onderscheidt de provincie de kwaliteit van gebieden in categorieën en onderscheidt ze ruimtelijke ontwikkelingen naar hun mate van impact op de omgeving. Hieruit is een 'Kwaliteitskaart' ontwikkeld, een kaart waarbij de kwaliteiten van onder meer het plangebied inzichtelijk worden gemaakt.

#### *Onderzoek*

Het plangebied valt op basis van de Kwaliteitskaart binnen de "linten" en ligt in het bestaande stedelijk dorpsgebied. De realisatie van nieuwbouw (ter vervanging van de voorheen aanwezige bebouwing) passend in het bebouwingsbeeld van de linten past in de beleidsuitgangspunten van de Kwaliteitskaart.

#### *Conclusie*

Het planvoornemen past binnen de beleidsuitgangspunten van de Visie Ruimte en Mobiliteit.

#### *Provinciale Verordening Ruimte*

Gelijktijdig met de visie Ruimte en Mobiliteit is door de Provinciale Staten van Zuid-Holland de Verordening Ruimte 2014 vastgesteld en in 2018 geactualiseerd. Deze verordening vormt de vertaling van het provinciaal beleid in algemene regels (zoals bedoeld in artikel 4.1 van de Wet ruimtelijke ordening). Hierdoor is het beleid van de provincie juridisch verankerd. In de verordening zijn regels gesteld over de inhoud van bestemmingsplannen en de inhoud van de toelichting van bestemmingsplannen. In de Verordening Ruimte is bijvoorbeeld geregeld dat stedelijke functies zoveel mogelijk binnen het bestaande stedelijk gebied een plaats moeten krijgen. Bij het opstellen van bestemmingsplannen dient daarom ook rekening te worden gehouden met provinciaal beleid.

In de Verordening Ruimte zijn onder meer regels opgenomen over kantoren, bedrijven, detailhandel, glastuinbouw, boom- en sierteelt, bollenteelt, ruimtelijke kwaliteit, agrarische bedrijven, waterkeringen, provinciale vaarwegen, recreatieve vaarwegen, windenergie, archeologie en molen- en landgoedbiotopen.

In relatie tot het onderhavige plan is artikel 2.2.1 'Ruimtelijke kwaliteit' van de provinciale verordening van toepassing. De provincie Zuid-Holland streeft er naar om stedelijke ontwikkelingen primair te laten plaatsvinden binnen bestaand stads- en dorpsgebied (BSD). Het plangebied is gelegen binnen het BSD.

*Afbeelding 8. Uitsnede kaart Verordening Ruimte met bestaand dorpsgebied en dorpsrand (paarse arcering)*

#### *Toetsing plangebied*

Een bestemmingsplan dat een nieuwe stedelijke ontwikkeling mogelijk maakt, voldoet aan de volgende eisen:

- a) De stedelijke ontwikkeling voorziet in een actuele behoefte, die zo nodig regionaal is afgestemd.
*De ontwikkeling past binnen de Actualisatie Regionale Woonvisie Alblasserwaard-Vijfheerenlanden 2017-2020 en is regionaal afgestemd en akkoord bevonden.*

- b) In die behoefte wordt binnen het bestaand stads- en dorpsgebied voorzien door benutting van beschikbare gronden door herstructurering, transformatie of anderszins. *Onderhavig planvoornemen betreft de herstructurering / transformatie naar woningbouw van een locatie centraal in de kern, waar voorheen een maatschappelijke functie was gesitueerd.*
- c) Indien de stedelijke ontwikkeling niet binnen het bestaand stads- en dorpsgebied van de betreffende regio kan plaatsvinden, wordt gebruik gemaakt van locaties die:
	- I. Gebruikmakend van verschillende middelen van vervoer, passend ontsloten zijn of als zodanig worden ontwikkeld;
	- II. Passen in de doelstellingen en richtpunten van de kwaliteitskaart van de Visie Ruimte en Mobiliteit, waarbij artikel 2.2.1 van toepassing is;
	- III. Zijn opgenomen in het Programma ruimte, voor zover het gaat om locaties groter dan 3 hectare.

*Onderhavig plan is gelegen binnen bestaand stedelijk gebied.* 

#### *Conclusie*

Het planvoornemen is in lijn met de Verordening Ruimte.

## <span id="page-18-0"></span>4.3. Regionaal beleid

#### *Regionale structuurvisie Visie 2030 'Open voor elkaar'*

In navolging van de regionale structuurvisie Alblasserwaard-Vijfheerenlanden, heeft de regio in 2012 een visie, de Visie 2030 opgesteld. Deze visie is een actualisering van het beleid uit de regionale structuurvisie en formuleert beleid met het oog op 2030. Binnen de Visie 2030 komen onderwerpen als de regionale woonvisie, beleid op het gebied van recreatie & toerisme, bedrijventerreinen, water & klimaat en een regionaal verkeer & vervoersplan naar voren. In de visie speelt de leefbaarheid en behoud en versterking van voorzieningen in het gebied een grote rol. De centrale visie uit de nota is de vorming van een vitale regio, gericht op het duurzaam vernieuwen van zowel het landelijk als het stedelijk gebied, tezamen met het versterken van het overwegende open, rustige en authentieke karakter van de regio, waardoor bewoners, bedrijven en bezoekers zich thuis blijven voelen en zich verder kunnen ontplooien. De opvolgende Regionale structuurvisie Visie 2030 'Open voor elkaar' benadrukt het bijzondere cultuurhistorische landschap, de grote sociale cohesie en de innovatiekracht van het bedrijfsleven als kernwaarden.

#### *Toetsing*

De beeldkwaliteit van de bebouwing sluit aan op de omliggende bebouwing en houdt hiermee de cultuurhistorische eigenschappen van Hoornaar in stand.

#### *Regionale woonvisie 2017-2020*

Op 6 juli 2017 heeft de gemeenteraad van Giessenlanden de Actualisatie Regionale Woonvisie Alblasserwaard-Vijfheerenlanden 2017-2020 vastgesteld. Deze regionale woonvisie is een actualisatie van de visie uit 2013. De regio Alblasserwaard-Vijfheerenlanden stelde in 2013 haar regionale woonvisie vast. Daarin maakten de regiogemeenten afspraken over hun belangrijkste strategieën en uitdagingen rond het wonen en hoe zij hun plannen voor woningbouw onderling afstemmen.

Een actualisatie van de visie is voldoende, omdat de hoofdlijn van de woonvisie nog steeds actueel is: een krachtige en sociale regio vormen die economisch, sociaal en ruimtelijk zo aantrekkelijk is dat inwoners, bedrijven en bezoekers er graag verblijven. Daarmee geeft deze visie opnieuw invulling aan de overkoepelende 'Visie 2030 ´Open, voor elkaar'. Ook beantwoordt deze regionale woonvisie de eis van de provincie om in bestemmingsplannen de behoefte aan te tonen. In bestemmingsplannen moet daarnaar verwezen worden.

Ook de werkwijze van planafstemming blijft gelijk, zij het dat de precieze werkwijze is geëvalueerd en dat de criteria voor afstemming zijn geüpdatet naar actuele demografische kennis. De regio blijft werken met de Mentality-milieus en woonmilieus, als middel om vraag en aanbod beter af te stemmen op de aard van groepen en plekken in de regio.

#### *Conclusie*

Het planvoornemen sluit aan op het vigerend beleid van de regionale woonvisie en is regionaal afgestemd en akkoord bevonden.

#### *Integraal landschapskader 'Giessen, Linge, Zouwe'*

Op 24 maart 2011 hebben de gemeenten Giessenlanden, Leerdam en Zederik het Integraal Landschapskader 'Giessen, Linge, Zouwe' (ILK GLZ) vastgesteld.

Het doel van het landschapskader is een integraal, praktische en uitvoeringsgericht instrument te ontwikkeling om nieuwe ruimtelijke ontwikkelingen in het landschap te kunnen toetsen en om te sturen in de gewenste richting. Vanuit de verschillende ruimtelijke ontwikkelingen in het buitengebied van de gemeente Giessenlanden, Leerdam en Zederik is een intergemeentelijke visie opgesteld in de vorm van 7 thema's:

- Overgangen kernen buitengebied;
- Bebouwingslinten
- Agrarische ontwikkelingen op erven;
- Paard en landschap;
- Gebiedseigen beplanting;
- Recreatief medegebruik;
- Nieuwe landgoederen;
- Natuur;
- Inpassing infrastructuur.

*Afbeelding 9. ILK Structuurniveau 'Behouden dubbelzijdig bebouwingslint Giessen'*

Het plangebied ligt in het structuurniveau 'Behouden dubbelzijdig bebouwingslint Giessen'. Voor het plangebied is daarmee het volgende opgenomen in de visie 'Landschap in Beeld':

Door de ontstaansgeschiedenis en de bewoning die op gang is gekomen, is er een uniek landschap ontstaan. Dit landschap kent een sterke historische waarde, onderverdeeld naar diverse elementen en patronen. Middelpunt van de historische kernen is van de eerste nederzettingen is de, veelal hoger gelegen, kerk. Bij Hoornaar is deze hogere en centrale ligging nog goed zichtbaar, de nieuwe kern is los van de historische kern gegroeid.

Belangrijk onderdeel van de historische waarden zijn de bebouwingslinten. Deze historische bebouwingslinten zijn niet eenduidig: ze stammen uit verschillende tijdsperioden. Daarnaast kan er onderscheid gemaakt worden naar verschillende soorten bebouwingslinten.

In de visie wordt worden randvoorwaarden gegeven over op welke wijze er omgegaan moet worden met de bebouwingslinten. Algemene randvoorwaarden inhoudsmaat en linten zijn:

- Sluit aan op de kenmerken van de omgeving;
- Inhoudsmaat van bebouwing aansluiten op die van de omgeving;
- Nieuwe woning dient te passen bij de grootte van de kavel;
- Zorg dragen voor een groene erfinrichting, grotere bouwvolumes vragen veelal om meer beplanting;
- Zorg dragen voor de richting waarin een gebouw wordt geplaats;
- Zorg dragen voor de hoogte van bebouwing;
- Gebruik bij nieuwbouw een landelijke huisstijl;
- Gebruik geen geglazuurde dakpannen die afsteken tegen de openheid en de rust;
- Bouw in de stijl van de omgeving;
- Bouw in aansluiting op de stijl van andere opstallen op het erf;
- Behoud eenzijdige bebouwingslinten.

#### *Conclusie*

In het bouwplan behorende bij het planvoornemen is rekening gehouden met de kenmerken van de omgeving. In het bouwplan wordt aangesloten op de stijl van de omgeving en de maten van de omliggende bebouwing. Het planvoornemen sluit daarmee aan op het Integraal Landschapskader.

## <span id="page-20-0"></span>4.4 Gemeentelijk beleid

#### *Omgevingsvisie Giessenlanden*

In het najaar van 2017 heeft de gemeente Giessenlanden, samen met de inwoners en belangenvertegenwoordigers, een Omgevingsvisie vastgesteld als opvolger van de Structuurvisie (WRO). In deze Omgevingsvisie is het 'bereiken en in stand houden van een veilige en gezonde fysieke leefomgeving en een goede omgevingskwaliteit' het primaire doel, conform artikel 1.3 van de Omgevingswet.

In deze visie nodigt zij initiatiefnemers uit om te 'investeren' in hun eigen woon-, werk- en leefmilieu. Dit betekent dat ruimtelijke ontwikkelingen een voorzetting of verbetering dienen te zijn van de bestaande ruimtelijke en landschappelijke kwaliteiten. Om hierop te kunnen toetsen zijn acht omgevingskwaliteiten opgesteld waarbinnen volop ruimte is voor een scala aan soorten ontwikkelingen. Daarbij geldt dat bij sommige projecten prioritering van de omgevingskwaliteiten kan plaatsvinden.

Voor dit initiatief zijn de volgende omgevingskwaliteit relevant:

1. **Koesteren, versterken en stimuleren van de identiteit van onze dorpen en hun ommeland**. Bij nieuwe ontwikkelingen wordt bekeken of het karakter van het dorp behouden blijft en als er veranderingen optreden of deze positief of negatief zijn. In het laatste geval dient in de (directe) omgeving compensatie plaats te vinden.

#### *Toetsing*

*Zowel het bouwplan als de herinrichting van de kruising Hoornaar zijn zorgvuldig ontworpen op basis van een beeldkwaliteitsplan waarin aansluiten op de identiteit en het karakter van Hoornaar het uitgangspunt is.* 

#### **2. Zorgvuldig ruimtegebruik**

Ruimte is in onze regio een schaars goed en veel vormen van gebruik, wonen, werken, natuur, water, landbouw, energiewinning enzovoort strijden om een eigen plek. Zorgvuldig ruimtegebruik, zoals vastgelegd met behulp van de zogenoemde 'ladder voor duurzame verstedelijking' vormt daarom het uitgangspunt. Vooraf dient te worden onderzocht of een nieuwe ontwikkeling aansluit bij de huidige en toekomstige behoefte. Onze dorpen zijn compact gebouwd. Hergebruik van vrijkomende gebouwen en locaties in dorp en ommeland staat voorop, maar we zijn beducht voor het te zeer verdichten van het bebouwde gebied in onze kernen en linten.

#### *Toetsing*

*De nieuwe woningen komen op een locatie waar voorheen een dorpshuis waren gelegen. Er is sprake van het hergebruik van een vrijkomende locatie. Doordat de openbare ruimte van de kruising en de nieuwe woningen in samenhang zijn ontworpen ontstaat een fraai nieuw dorpsgebied.* 

#### **3. Leefbaarheid**

De fysieke leefomgeving van de dorpen dient niet alleen functioneel te zijn, maar ook kwaliteit te bieden in beleving, veilig te zijn en bij te dragen aan de gezondheid van haar inwoners. Dit betekent dat bij een nieuwe of herontwikkeling gekeken wordt naar of deze ruimtelijk, landschappelijk en milieutechnisch goed ingepast wordt en of deze een bijdrage levert aan de leefbaarheid van de straat, buurt of wijk.

#### *Toetsing*

*De ontwikkeling is ruimtelijk, landschappelijk en milieutechnisch goed inpasbaar in de omgeving. Er worden woningen voor senioren en starters gerealiseerd vlakbij de voorzieningen van het dorp.* 

#### **4. Duurzaamheid**

De gemeente stimuleert ontwikkelingen die een positieve bijdragen leveren aan een duurzame samenleving en het leefmilieu. Denk hierbij aan het terugdringen van uitstoten zoals CO2, fijnstof e.d. en hierdoor het verbeteren van de luchtkwaliteit, het opwekken, opslag en besparen van energie.

#### *Toetsing*

*De woningen zullen voldoen aan alle huidige eisen op het gebied van duurzaamheid.* 

## <span id="page-22-0"></span>**5. RANDVOORWAARDEN**

## <span id="page-22-1"></span>5.1 Archeologie

#### *Beleidskader*

Ter bescherming van de cultuurhistorische en archeologische waarden in Nederland dient volgens de Erfgoedwet, sinds 1 juli 2016 van kracht, bij nieuwe ontwikkelingen te worden gekeken naar de archeologisch aanwezige waarden. Samen met de nieuwe Omgevingswet, die in 2021 in werking treedt, maakt de Erfgoedwet een integrale bescherming van het cultureel erfgoed mogelijk.

#### *Beleidsnota Archeologie*

De gemeenten in de regio Alblasserwaard – Vijfheerenlanden, waaronder de gemeente Giessenlanden, hebben een regionaal archeologiebeleid geformuleerd. Dit archeologiebeleid is samengevat in drie elementen, te weten: de beleidsnota, een archeologische verwachtings- en beleidsadvieskaart en een beleidsadvies.

De beleidsnota is gebaseerd op de uitgangspunten en principes van het Verdrag van Malta en gaat uit van behoud van het cultureel erfgoed in situ (op locatie en veiliggesteld in de bodem). Daarnaast gaat het beleid uit van het principe 'de verstoorder betaalt'. Het beleid krijgt vooral gestalte voor de bescherming van archeologische waarden en verwachtingen via de Wet ruimtelijke ordening. Het bestemmingsplan vormt hierin het centrale instrument.

Bij een nieuwe ontwikkeling, waarbij het noodzakelijk is een bodem verstorende activiteit uit te voeren op een plaats waar archeologische waarde aanwezig zijn of verwacht worden, zal door de gemeente worden getoetst of aan die activiteit specifieke voorwaarden verbonden moeten worden. Dit geschiedt aan de hand van de 'Archeologische Monumentzorgcyclus', die er op is gericht om kennis te verzamelen om vervolgens een afgewogen besluit te kunnen nemen over het al dan niet of onder voorwaarden toestaan van die bodem verstorende activiteit. Bij de verlening van omgevingsvergunningen kunnen voorschriften worden opgenomen over (bijvoorbeeld) aanpassingen van het bouwplan, archeologievriendelijk heien of het beperken van bodemingrepen.

#### *Onderzoek*

Voor het plangebied is in april 2018 een archeologische bureauonderzoek uitgevoerd (bijlage, Rapport SOB Research, projectnummer: 2579-1803). In dit bureauonderzoek is naast het plangebied ook de reconstructie van de wegen van de kruising meegenomen en een nieuwbouwlocatie op de hoek Hoge Giessen - Dorpsweg.

Op basis van het bureauonderzoek is geconcludeerd dat er ter plaatse van het plangebied behoudenswaardige archeologische resten aanwezig kunnen zijn en is geadviseerd om een verkennend booronderzoek (bijlage, Rapport SOB Research, projectnummer: 2607-1807) uit te voeren. In het kader van het veldonderzoek, dat op 30 juli 2018 –ter toetsing en ter aanvulling van het Archeologisch Verwachtingsmodel- is uitgevoerd, zijn 21 boringen uitgevoerd tot een diepte van maximaal 2.0 meter beneden het maaiveld.

Op basis van het Archeologisch booronderzoek kan worden geconcludeerd dat de voorgenomen planrealisatie zou kunnen leiden tot de aantasting van archeologische resten. De kans op de aanwezigheid van relevante archeologische resten wordt, op basis van de aangetroffen geologische opbouw, aanwezig geacht. Dergelijke archeologische resten kunnen in principe al worden aangetroffen vanaf het maaiveld.

NL. IMRO.0689.WPkruisingHNR-VG01 Wijzigingsplan Kruising Hoornaar

Er wordt dan ook geadviseerd om ter plaatse van de beoogde bouwlocaties een Inventariserend Veldonderzoek door middel van Proefsleuven uit te doen voeren en om de graafwerkzaamheden ten behoeve van de reconcstructies van de wegen en de bruggen onder Archeologische Begeleiding te doen uitvoeren.

#### *Conclusie*

Wanneer de resultaten van het Inventariserend Veldonderzoek door middel van Proefsleuven beschikbaar is, worden deze in het wijzigingsplan opgenomen. In het ontwerp wijzigingsplan worden vooralsnog de archeologische dubbelbestemmingen gehandhaafd.

## <span id="page-23-0"></span>5.2 Bedrijven en milieuzonering

#### *Beleidskader*

De Wet milieubeheer zorgt ervoor dat milieuoverlast in woongebieden zoveel mogelijk wordt beperkt. Alle voorzieningen en bedrijven die overlast veroorzaken moeten daarom een vergunning hebben in het kader van de Wet algemene bepalingen omgevingsrecht (Wabo) en Wet milieubeheer of ze moeten voldoen aan het activiteitenbesluit.

In de publicatie 'Bedrijven en Milieuzonering' van de VNG (Vereniging van Nederlandse Gemeenten) is een lijst met indicatieve richtafstanden opgenomen voor milieubelastende bedrijfsactiviteiten ten opzichte van gevoelige bestemmingen. De richtafstand geldt tussen enerzijds de grens van de bestemming die bedrijven (of andere milieubelastende functies) toelaat en anderzijds de uiterste situering van de gevel van een woning die mogelijk is.

| Milieucategorie | t.o.v. rustige woonwijk | t.o.v. gemengd gebied |
|-----------------|-------------------------|-----------------------|
| 1               | 10 m                    | 0 m                   |
| 2               | 30 m                    | 10 m                  |
| 3.1             | 50 m                    | 30 m                  |
| 3.2             | 100 m                   | 50 m                  |
| 4.1             | 200 m                   | 100 m                 |
| 4.2             | 300 m                   | 200 m                 |
| 5.1             | 500 m                   | 300 m                 |
| 5.2             | 700 m                   | 500 m                 |
| 5.3             | 1.000 m                 | 700 m                 |
| 6               | 1.500 m                 | 1.000 m               |

*Tabel 3. Milieuzonering*

#### *Onderzoek*

Het plangebied ligt in een dorpskern met enige mate van functiemenging. Zo liggen er enkele horecagelegenheden en bedrijven in de omgeving van het plangebied. Daarom gelden de richtafstanden t.o.v. gemengd gebied voor het plangebied.

| Adres           | functie                | Richtafstand | Richtafstand   | Afstand tot |
|-----------------|------------------------|--------------|----------------|-------------|
|                 |                        | rustige      | gemengd gebied | woningen    |
|                 |                        | woonwijk     |                | plangebied  |
| Dorpsweg 135    | (eet)café, cafetaria,  | 10 m         | 0 m            | 70 m        |
|                 | zaal                   |              |                |             |
| Dorpsweg 3a     | Uitgeverij/groothandel | 30 m         | 10 m           | 80 m        |
| Lage Giessen 7  | aannemersbedrijf       | 50 m         | 30 m           | 115 m       |
| De Zes Molens 2 | Restaurant             | 10 m         | 0 m            | 75 m        |

*Tabel 4. Bedrijven en milieuzonering nabij plangebied*

De nieuwe woningbouwlocatie ligt buiten de richtafstanden van de omliggende bedrijvigheid. Daarnaast liggen er al bestaande woningen dichterbij de bedrijven, waardoor de bedrijven niet belemmerd worden in hun bedrijfsvoering door de nieuwe woningen.

#### *Conclusie*

Milieubelastende activiteiten liggen op een voldoende afstand. Het aspect bedrijven en milieuzonering vormt geen belemmering voor het planvoornemen.

## <span id="page-24-0"></span>5.3 Bodemkwaliteit

#### *Beleidskader*

Op grond van het Besluit ruimtelijke ordening (Bro) dient een bodemonderzoek te worden verricht met het oog op de beoordeling van de realiseerbaarheid van een bepaalde (bestemmings)wijziging. Het beleid is erop gericht zorg te dragen dat de bodemkwaliteit geschikt is voor het geplande gebruik. Hiervoor is het bij nieuwe ontwikkelingen verplicht een verkennend bodemonderzoek uit te laten voeren.

De provincie hanteert de richtlijn dat bij de beoordeling van ruimtelijke plannen ten minste het eerste deel van het verkennend bodemonderzoek, het historisch onderzoek, wordt verricht. Indien uit het historisch onderzoek wordt geconcludeerd dat op het betreffende wijzigingsgebied sprake is geweest van activiteiten met een verhoogd risico op verontreiniging, dan dient het volledige bodemonderzoek worden verricht.

#### *Onderzoek*

Voor het plangebied is een verkennend bodemonderzoek uitgevoerd (bijlage, Adcim, 20170528, 12 juni 2018), in combinatie met een verkennend bodemonderzoek voor de herinrichting van het openbaar gebied en de nieuwbouwlocatie op de hoek Hoge Giessen – Dorpsweg.

Volgens de Handreiking toepassing van PFOA houdende grond Zuid-Holland zuid e.o. van 13 juni 2018 is het plangebied gelegen in zone 1, waar alle gemeten concentraties ruim onder de humane risicogrenzen liggen. De aanwezigheid van PFOA in de grond geeft mogelijk wel beperkingen bij hergebruik van eventueel vrijkomende grond.

Op grond van de verkregen informatie is qua onderzoeksinspanning (aantal boringen en analyses) uitgegaan van een verdachte diffuus belaste niet-lijnvormige locatie met een heterogeen verdeelde verontreinigde stof (VED-HE-NL).

Uit de boorbeschrijvingen blijkt dat de bovengrond voornamelijk bestaat uit klei en zand op een zandige en kleiige ondergrond. Zand en kleilagen komen afwisselend voor; het betreft geroerde grond. Zintuigelijk zijn, uitgezonder een niet asbestverdachte zwakke tot matige bijmenging met restanten baksteen en metselwerk, geen waarnemingen gedaan aan de uitkomend grond van alle boringen, die zouden kunnen wijzen op bodemverontreiniging. In verband met de aanwezigheid van puin (restanten baksteen en metselwerk) in de bodem kan aanvullend asbestbodemonderzoek benodigd zijn.

De hypothese is niet bevestigd gezien slechts lichte verontreinigingen aangetroffen zijn. Nader bodemonderzoek, uitgezonderd asbestbodemonderzoek, wordt niet noodzakelijk geacht. Voor de voorgenomen ontwikkeling, vormt de bodemkwaliteit op basis van het uitgevoerde bodemonderzoek vooralsnog geen belemmering, aangezien de locatie naar verwachting door sanering wel geschikt is te maken voor het toekomstige gebruik.

#### *Conclusie*

<span id="page-25-0"></span>Het aspect bodem vormt geen belemmering voor de planontwikkeling.

## 5.4 Externe veiligheid

#### *Beleidskader*

Bij de invloed van de externe veiligheid wordt bezien in hoeverre de veiligheidsrisico's door de gewenste bestemmingen worden overschreden. Het gaat hierbij om risico's door stationaire (inrichtingsgebonden) activiteiten met gevaarlijke stoffen en risico's door het transport van gevaarlijke stoffen. In beide gevallen wordt de afweging gebaseerd op de omvang van de aanwezigheid van gevaarlijke stoffen, de mogelijke effecten die optreden en de kans dat die effecten ook daadwerkelijk manifest worden. Nieuwe (beperkt) kwetsbare bestemmingen mogen niet voorkomen op plaatsen waar het plaatsgebonden risico groter is dan 10-6 per jaar. De normen voor het plaatsgebonden risico zijn bedoeld als grenswaarden volgens de Wet milieubeheer. Naast het plaatsgebonden risico wordt gekeken naar het groepsrisico. Deze normen worden weergegeven door middel van risicocontouren.

#### *Onderzoek*

In de directe omgeving van het plangebied bevinden zich geen inrichtingen die vallen onder het Besluit externe veiligheid inrichtingen (Bevi) of anderzijds risicovol zijn. Ook is er in de directe omgeving van het plangebied geen sprake van het vervoer van gevaarlijke stoffen over de weg, het spoor, het water of door leidingen. Er wordt derhalve geconcludeerd dat het aspect externe veiligheid geen belemmering vormt voor de beoogde ontwikkelingen.

#### *Conclusie*

Het planvoornemen ondervindt wat betreft het aspect externe veiligheid geen belemmeringen.

## <span id="page-26-0"></span>5.5 Flora en fauna

#### *Beleidskader*

Per 1 januari 2017 is de Wet natuurbescherming (Wn) in werking getreden. De Flora- en faunawet, de Natuurbeschermingswet 1998 en de Boswet zijn opgegaan in deze wet. Deze nieuwe wet bestaat uit minder regels en is overzichtelijker dan de drie voorgaande wetten. De uitvoering van de Wet natuurbescherming ligt grotendeels in handen van de provincies. De wet bevat regels voor de bescherming van in het wild levende dier- en plantensoorten en de belangrijkste natuurgebieden in Nederland.

#### *Natura 2000-gebieden*

Natura 2000 is de benaming voor een Europees netwerk van natuurgebieden waarin belangrijke flora en fauna voorkomen, gezien vanuit Europees perspectief. Per Natura 2000-gebied zijn (instandhoudings)doelen (voor soorten en vegetatietypen) opgesteld. Iedereen die vermoedt of kan weten dat zijn handelen of nalaten, gelet op de instandhoudingsdoelen, nadelige gevolgen voor een Natura 2000-gebied kan hebben, is verplicht deze handelingen achterwege te laten of te beperken.

In de nieuwe Wet natuurbescherming vervalt de bescherming van Beschermde Natuurmonumenten uit de Natuurbeschermingswet. Deze vallen echter vrijwel altijd (op enkele kleine gebieden na) binnen Natura 2000-gebieden of het Natuurnetwerk Nederland en worden dus indirect beschermd. De provincies hebben daarnaast de bevoegdheid om bijzondere provinciale landschappen of bijzonder provinciale natuurgebieden aan te wijzen. Zij kunnen in een later stadium door de Minister worden toegevoegd aan de Natura 2000-gebieden.

#### *Natuurnetwerk Nederland*

Het Natuurnetwerk Nederland (NNN), voorheen de Ecologische Hoofdstructuur (EHS) genoemd, is het Nederlands netwerk van bestaande en nieuw aan te leggen natuurgebieden. Het netwerk moet natuurgebieden beter met elkaar en het omringende agrarische gebied verbinden. Het NNN is gebaseerd op provinciale regelgeving die met ingang van de Wet natuurbescherming niet is veranderd. In het Natuurnetwerk Nederland liggen:

- Bestaande natuurgebieden, waaronder 20 nationale parken;
- Gebieden waar nieuwe natuur aangelegd wordt;
- Landbouwgebieden, beheerd volgens agrarisch natuurbeheer;
- Ruim 6 miljoen hectare grote wateren, meren, rivieren, de kustzone van de Noordzee en de Waddenzee;
- Alle Natura 2000-gebieden.

In het Natuurpact hebben de provincies met het Rijk afgesproken om tot 2027, 80.000 hectare natuur in te richten. Het NNN moet uiteindelijk samen met de natuurgebieden in andere Europese landen een aaneengesloten Pan-Europees Ecologisch Netwerk (PEEN) vormen.

#### *Beschermde planten en dieren*

Met de nieuwe wet wijzigt de lijst van beschermde soorten. Er zijn soorten die voorheen beschermd waren en met de komst van de Wet natuurbescherming niet meer en andersom. De Wn kent drie algemene beschermingsregimes:

- Soorten Vogelrichtlijn: dit zijn alle van nature in Nederland in het wild levende vogels (zoals bedoelt in artikel 1 van de Vogelrichtlijn);
NL. IMRO.0689.WPkruisingHNR-VG01 Wijzigingsplan Kruising Hoornaar

- Soorten Habitatrichtlijn: dit zijn soorten die genoemd worden in Bijlage IV van de Habitatrichtlijn, Bijlage I en II van het Verdrag van Bern en Bijlage II van het Verdrag van Bonn. In de bijlage van de verdragen worden tevens vogels genoemd;
- Andere soorten: dit zijn soorten die genoemd zijn in Bijlage A van de Wn. Het gaat hier om de bescherming van zoogdieren, amfibieën, vissen, dagvlinders, libellen, kevers en vaatplanten voorkomend in Nederland.

Voor soorten die ook niet in de bijlage van de Wn worden genoemd, fungeert de zorgplichtbepaling (artikel 1.11 Wn) als vangnet. Op grond van deze bepalingen moeten schadelijke handelingen voor alle in het wild levende dieren en planten en hun directe leefomgeving in beginsel achterweg worden gelaten, dan wel moeten maatregelen worden genomen om schadelijke gevolgen (zoveel mogelijk) te beperken.

#### *Quickscan natuurwetgeving*

Voor het plangebied is een Quickscan natuurwetgeving uitgevoerd (bijlage, ATKB, 20180230/rap01, 21 maart 2018). Hieruit komen de volgende conclusies:

#### **Soortenbescherming**

#### *Aanwezige beschermde flora en fauna*

In het plangebied kunnen foeragerende/rustende huismussen en tijdens het broedseizoen beschermde vogelsoorten voorkomen. Vleermuizen gebruiken het plangebied mogelijk als foerageergebied en/of als aanvliegroute. De poel in het plangebied maakt mogelijk onderdeel uit van het voortplantingshabitat van de grote modderkruiper, rugstreeppad en heikikker. Overige groene structuren en vergraafbare grond maken mogelijk onderdeel uit van het landbiotoop van de rugstreeppad en de heikikker. De waterpartijen zijn mogelijk onderdeel van het leefgebied van de platte schijfhoren.

#### *Effecten werkzaamheden*

De werkzaamheden leiden mogelijk tot het verstoren van foeragerende vleermuizen en/of dieren op vliegroute. Demping van een watergang en de poel leidt mogelijk tot verlies van habitat en/of het doden of verwonden van de grote modderkruiper, rugstreeppad, heikikker en/of platte schijfhoren. Het verwijderen van groenstructuren leidt mogelijk tot het verstoren van broedende vogels.

#### **Aanvullend onderzoek**

Omdat uit de quickscan is gebleken dat negatieve effecten op de rugstreeppad, heikikker, grote modderkruiper en platte schijfhoren op voorhand niet zijn uit te sluiten, is een nader onderzoek (bijlage, ATKB, 20180230/rap02, 17 augustus 2018) uitgevoerd.

Uit de resultaten van het nader onderzoek blijkt dat beschermde soorten niet voorkomen binnen de invloedssfeer van de werkzaamheden. Wel zijn voorzorgsmaatregelen nodig om negatieve effecten uit te sluiten.

| (mogelijk) aanwezige soort(groep)en         | Benodigde voorzorgsmaatregelen                                                         |  |
|---------------------------------------------|----------------------------------------------------------------------------------------|--|
| Vogels                                      | -<br>Rekening houden met broedvogels in struwelen en                                   |  |
|                                             | watergangen (15 maart – 15 juli is het reguliere                                       |  |
|                                             | broedseizoen, echter met name meerkoet kan in                                          |  |
|                                             | watergangen ook al eerder broeden).                                                    |  |
|                                             | -<br>Indien de werkzaamheden in het reguliere                                          |  |
|                                             | broedseizoen uitgevoerd dienen te worden:                                              |  |
|                                             | o<br>Voorafgaand aan de werkzaamheden en                                               |  |
|                                             | buiten het broedseizoen de bomen,                                                      |  |
|                                             | struiken en andere beplantingen rooien.                                                |  |
|                                             | Voorafgaand aan het rooien dient men                                                   |  |
|                                             | contact op te nemen met een ecoloog om                                                 |  |
|                                             | te bepalen of er kans is op broedgevallen.                                             |  |
|                                             | o<br>Als de bomen, struiken en andere                                                  |  |
|                                             | beplanting niet kunnen worden gerooid                                                  |  |
|                                             | buiten het broedseizoen: voorafgaande aan                                              |  |
|                                             | het werk een broedvogelcontrole                                                        |  |
|                                             | uitvoeren.                                                                             |  |
| Vleermuizen                                 | -<br>Buiten de actieve periode van vleermuizen werken                                  |  |
|                                             | of in de periode april-november enkel overdag                                          |  |
|                                             | werken.                                                                                |  |
|                                             | -<br>Eventueel noodzakelijke bouwplaatsverlichting niet                                |  |
|                                             | op watergangen en groenstructuren richten.                                             |  |
| Amfibieën (heikikker, rugstreeppad)         | -<br>De vorming van bandensporen of natte laagten                                      |  |
|                                             | tussen april en augustus voorkomen, deze kunnen                                        |  |
|                                             | een aantrekkende werking hebben op amfibieën.                                          |  |
|                                             | -<br>Bij het droogzetten van een bouwkuip met een                                      |  |
|                                             | schepnet flora en fauna wegscheppen uit de laatste                                     |  |
|                                             | waterlaag voor het droogpompen. Gevangen dieren                                        |  |
|                                             | in dezelfde watergang, maar buiten de kuip                                             |  |
|                                             | uitzetten.                                                                             |  |
| Aanvullende voorzorgmaatregelen             |                                                                                        |  |
| -                                           | Bij de werkzaamheden richting één kant werken (of van binnen naar buiten) om dieren de |  |
| kans te geven om het plangebied te verlaten |                                                                                        |  |

*Tabel 5. Voorzorgmaatregelen flora en fauna*

Wanneer tijdens de werkzaamheden onverhoopt beschermde soorten worden aangetroffen, dient contact te worden opgenomen met de ecoloog om te bespreken hoe gehandeld kan worden met de minste schade voor de aangetroffen soort(en) en of andere vervolgstappen noodzakelijk zijn.

#### **Gebiedsbescherming**

Het plangebied ligt op minder dan 200 meter van waardevol weidevogelgebied NNN gebied. Voor dergelijke gebieden vindt bescherming plaats door middel van het 'ja, mits'-regime: ruimtelijke ontwikkelingen zijn mogelijk, onder voorwaarde van behoud of verbetering van de ruimtelijke kwaliteit. Geadviseerd wordt om tijdens de werkzaamheden rekening te houden met het weidevogelgebied, met name in het broedseizoen.

#### *Conclusie*

Indien de maatregelen uit het nader ecologisch onderzoek worden nagevolgd, zijn er geen belemmering voor de planontwikkeling vanuit het oogpunt flora en fauna.

## <span id="page-29-0"></span>5.6 Geluid

#### *Beleidskader*

Het aspect geluid speelt een belangrijke rol in de omgevingskwaliteit. Er bestaan verschillende geluidsbronnen die van invloed kunnen zijn op deze omgevingskwaliteit. Overlast van geluid op geluidsgevoelige functies dient te worden voorkomen.

Ter bepaling van de geluidsbelasting dient op grond van de Wet geluidhinder (Wgh) iedere weg in beschouwing te worden genomen, tenzij de weg binnen een woonerf gelegen is of voor de weg een maximum rijsnelheid van 30 km/u geldt. De te beschouwen wegen hebben een onderzoekszone waarbinnen een akoestisch onderzoek dient plaats te vinden. De grootte van de zone is afhankelijk van het aantal rijstroken en de definitie van het plangebied (buitenstedelijk of binnenstedelijk). Op grond van de Wgh bedraagt de voorkeursgrenswaarde 48 dB op de gevels van geluidsgevoelige bestemmingen.

In artikel 1 van de Wet geluidhinder wordt een beperkt aantal typen objecten aangemerkt als geluidsgevoelig object. Dit zijn: woningen, geluidsgevoelige terreinen en andere geluidsgevoelige gebouwen (o.a. onderwijsgebouwen, ziekenhuishuizen en verpleeghuizen). Objecten die niet onder deze categorieën zijn te scharen, zijn op basis van de wet niet beschermd tegen geluidshinder.

#### *Onderzoek*

Er is een akoestisch onderzoek (bijlage, Econsultancy, 7133.001, 20 september 2018) wegverkeerslawaai uitgevoerd ten behoeve van de percelen aan de noordoost- en zuidwestzijde van de kruising Dorpsweg-Lage Giessen te Hoornaar. Er worden 20 nieuwbouwwoningen gerealiseerd. Daarnaast zal de kruising worden geconstrueerd. Hiervoor wordt een onderzoek uitgevoerd naar de wegaanpassingen aan de kruising ter hoogte van de Lage Giessen en Hoge Giessen met de Dorpsweg en Groeneweg. In het kader van een goede ruimtelijke onderbouwing worden de nabijgelegen 30 km/uur wegen (Hoge Giessen, Lage Giessen, Dorpsweg en Groeneweg) in het onderzoek betrokken. Vanwege het ontbreken van een zone kan formeel geen sprake van een reconstructie zijn. Echter in het kader van een goede ruimtelijke ordening wordt de geluidbelasting op de geluidgevoelige bestemmingen inzichtelijk gemaakt en beoordeeld op basis van het toetsingskader.

Daarnaast heeft het akoestisch onderzoek als doel het bepalen van de geluidbelasting ten gevolge van de te wijzigen wegen en het beoordelen of er sprake is van een significante toename van de geluidbelasting ('reconstructie' conform de Wet geluidhinder) en/of geluidsreducerende maatregelen noodzakelijk zijn.

#### *Reconstructie*

Bij een fysieke wijziging van een weg schrijft de Wet geluidhinder een reconstructieonderzoek ter plaatse van de bestaande/toekomstige geluidgevoelige bestemming voor, welke in hoofdstuk 4 nader is uitgewerkt. Uitgangspunt voor het onderzoek is de situatie na aanpassing van de weg. Voor het reconstructieonderzoek zijn rondom de kruising en de aansluitende wegen op de maatgevende bestaande woningen toetspunten gemodelleerd. De berekeningen zijn verricht aan de hand van het

Reken- en meetvoorschrift geluid 2012 en met behulp van het programma Geomilieu, versie 4.41.

Uit de berekeningsresultaten blijkt dat het akoestisch verschil tussen de huidige en toekomstige situatie lager is dan 1,50 dB en er geen significante toename is van 2 dB. Hierdoor kan gesteld worden dat er geen sprake is van een reconstructie conform de Wet geluidhinder. Toetsing aan de grenswaarden uit de Wet geluidhinder of het afwegen van geluidsreducerende maatregelen ten gevolge van de fysieke wijziging van de wegen is niet aan de orde. Geconcludeerd wordt dat voor de wegaanpassingen aan de kruising ter hoogte van Lage Giessen en Hoge Giessen met de Dorpsweg en Groeneweg geen akoestische belemmeringen gelden.

#### *Nieuwe woningen*

Ten gevolge van de Hoge Giessen, Lage Giessen en de Dorpsweg treedt een overschrijding op van de ten hoogste toelaatbare geluidsbelasting van 48 dB. De geluidsbelasting op de nieuw te bouwen woningen bedraagt maximaal 56 dB. De ten hoogste toelaatbare geluidsbelasting wordt met maximaal 8 dB overschreden.

Voor Hoge Giessen, Lage Giessen en de Dorpsweg is een afweging van geluidsreducerende maatregelen noodzakelijk.

De gemeente heeft voor de herinrichting van het kruispunt gekozen voor het materiaal van het type Huwa Corsica en Huwa Medoc. In dit kader zijn geen bronmaatregelen overwogen. De overdrachtsmaatregelen stuiten op overwegende stedenbouwkundige of verkeerskundige bezwaren. De woningen beschikken aan de achterzijde over een geluidluwe gevel. Verder bedraagt de cumulatieve geluidsbelasting maximaal 56 dB (inclusief aftrek voor het stiller worden van het verkeer) en wordt acceptabel geacht. Voor de nieuwe woningen (CBS en STIER) dient een nader onderzoek naar de karakteristieke geluidwering van de gevels te worden uitgevoerd.

#### *Conclusie*

Het aspect geluid vormt geen belemmering van het planvoornemen. Wel dient voor de nieuwe woningen (CBS en STIER) in het kader van de omgevingsvergunningsprocedure een nader onderzoek naar de karakteristieke geluidwering van de gevels te worden uitgevoerd.

## <span id="page-30-0"></span>5.7 Kabels en Leidingen

In de omgeving van het plangebied zijn geen planologisch relevante leidingen gelegen. Er wordt derhalve geconcludeerd dat het aspect leidingen en kabels de beoogde ontwikkeling niet in de weg staat.

## <span id="page-30-1"></span>5.8 Luchtkwaliteit

#### *Beleidskader*

Binnen de Europese Unie zijn normen voor de luchtkwaliteit vastgesteld (richtlijn 1999/30 EG van de Raad van Europese Unie). Met haar Besluit Luchtkwaliteit 2005 (Blk 2005) implementeert Nederland de Europese richtlijn in de Nederlandse wetgeving. Het Besluit Luchtkwaliteit is echter op 15 november 2007 vervangen. Het toetsingskader voor luchtkwaliteit is sindsdien opgenomen in de Wet milieubeheer. Deze wet heeft als doel dat bij toekomstige ontwikkelingen de grenswaarden

|28

zoals in de wet gesteld (grenswaarden voor zwaveldioxide, stikstofdioxide en stikstofoxiden, fijn stof, lood, koolmonoxide en benzeen) niet worden overschreden.

Om toetsing van kleinschalige plannen ten aanzien van de luchtkwaliteit overzichtelijk te houden, heeft de wetgever het "Besluit Niet In Betekenende Mate (NIBM)" vastgesteld. In dit besluit is vastgelegd in welke gevallen de planontwikkeling niet in betekenende mate bijdragen aan een verslechtering van de luchtkwaliteit. In het Besluit Niet in Betekenende Mate en de bijbehorende regeling is bepaald in welke gevallen een project vanwege de beperkte gevolgen voor de luchtkwaliteit niet aan de grenswaarden hoeft te worden getoetst. Hierbij zijn twee situaties te onderscheiden:

- Een project heeft een effect van minder dan 3% van de jaargemiddelde grenswaarde stikstofdioxide en fijn stof;
- Een project valt in de categorie die is vrijgesteld aan toetsing aan de grenswaarden: deze categorieën betreffen onder andere woningbouw met niet meer dan 1.500 woningen bij één ontsluitingsweg of niet meer dan 3.000 woningen bij twee ontsluitingswegen.

#### *Onderzoek*

Het planvoornemen betreft de realisatie van 10 woningen waardoor sprake is van een "Niet in betekenende mate" bijdrage aan de luchtkwaliteit. Een aanvullend onderzoek is derhalve niet noodzakelijk.

#### *Conclusie*

<span id="page-31-0"></span>Het aspect luchtkwaliteit vormt geen belemmering voor het planvoornemen.

#### 5.9 Water

#### *Europese Kaderrichtlijn Water*

Met ingang van december 2000 is de Europese Kaderrichtlijn Water (KRW) van kracht geworden. In het kader van de Kaderrichtlijn worden kwaliteitseisen gesteld, gericht op het beschermen en verbeteren van de aquatische ecosystemen (verplichting per stroomgebied). Deze richtlijn stelt als norm dat oppervlaktewateren binnen 15 jaar na inwerkingtreding moeten voldoen aan een 'goede ecologische toestand' (GET).

Voor kunstmatige wateren, zoals de meeste stadswateren, geldt dat de oppervlaktewateren minimaal moeten voldoen aan een 'goede ecologisch potentieel'(GEP). Inmiddels zijn de GEPnormen per stroomgebied uitgewerkt.

#### *Waterwet*

Op 22 december 2009 is de Waterwet in werking getreden. Kort samengevat regelt de Waterwet het beheer van oppervlaktewater en grondwater. De Waterwet biedt instrumenten om het waterbeheer op een doeltreffende en doelmatige manier op te pakken. Ook vervangt de Waterwet een groot aantal wetten op het gebied van water. Hieruit is op rijksniveau een nationaal waterplan ontwikkeld. Dit plan bevat de hoofdlijnen van het nationale waterbeleid en de daartoe behorende aspecten van het nationale ruimtelijke beleid. De provincie Zuid Holland heeft een Regionaal Waterplan opgesteld. De bedoeling is dat op basis van deze structuurvisies plannen van de Waterwet doorwerken in de ruimtelijke ordening en ervoor zorgen dat de waterbelangen op een goede manier worden geborgd.

NL. IMRO.0689.WPkruisingHNR-VG01 Wijzigingsplan Kruising Hoornaar De op 1 januari 2008 ingevoerde Wet gemeentelijke watertaken is opgenomen in de Waterwet. Door deze wetgeving kunnen gemeenten een verbrede zorgplicht op zich nemen. Deze wetgeving maakt het mogelijk om rioolheffing te heffen voor een zuiveringstechnisch werk dat door de gemeente (of waterschap/derde) wordt beheerd op grond van de Gemeentewet.

#### *Nationaal Waterplan 2016-2021*

Het nationaal waterbeleid voor de komende jaren is in 2015 vastgesteld door het kabinet in het Nationaal Waterplan 2016-2021. Het Rijk streeft naar een duurzaam en klimaatbestendig waterbeheer en heeft de ambitie om de komende decennia te investeren in bescherming tegen overstromingen en in de zoetwatervoorziening. Voor een duurzaam en klimaatbestendig watersysteem is het van belang bij ruimtelijk ontwikkelingen rekening te houden met waterhuishoudkundige eisen op de korte termijn.

#### *Regionaal Waterplan Zuid-Holland 2016-2021*

Het waterbeleid van de provincie is vastgelegd in drie beleidsdocumenten die tezamen het regionaal Waterplan Zuid-Holland 2016-2021 vormen, namelijk:

- Het Provinciaal Waterplan Zuid-Holland 2010-2015 dat voor een aantal onderdelen ongewijzigd van kracht blijft;
- Het waterbeleid in de Visie Ruimte en Mobiliteit;
- Voortgangsnota Europese Kaderrichtlijn Water 2016-2021.

#### *Provinciaal Waterplan Zuid-Holland*

Een aantal punten staan centraal voor het Provinciaal Waterplan 2016-2021:

- *Waarborgen waterveiligheid:*
De provincie heeft bestuurlijke afspraken gemaakt voor versterking van de zwakke schakels in de kust en uitvoering van het (pilot)project Zandmotor. Hetzelfde geldt voor de versterking van rivierdijken, de organisatie van de informatievoorziening in het kader van rampenbestrijding en de implementatie van het beleidskader voor buitendijks gebied. Voorts behoren afronding van het Deltaplan Grote Rivieren, toetsing en versterking van de boezemkaden, normering compartimentering- en voorlandkeringen, toetsing van de categorie c-keringen en verbetering van de internationale samenwerkingen rond overstromingen tot de taken van de provincie.

- *Realiseren mooi en schoon water:*
Een goede chemische en ecologische toestand van grond- en oppervlaktewaterlichamen is een doelstelling van de Europese Kaderrichtlijn Water (KRW). De provincie legt de ecologische doelen vast, waarover al consensus is bereikt in de Regionale Bestuurlijke Overlegstructuren (RBO's).

Ook het behoud van een goede waterkwaliteit op zwemwaterlocaties volgt uit Europese regelgeving (Zwemwaterrichtlijn); de taakverdeling is uitgewerkt in een landelijk protocol. Bestuurlijke afspraken heeft de provincie verder gemaakt over het bestrijden van verdroging in TOP-gebieden en de realisatie van een aantal 'waterparels'.

- *Ontwikkelen duurzame (zoet)watervoorziening:*
Behoud van voldoende zoetwater is een essentiële voorwaarde voor gebruiksfuncties zoals de drinkwatervoorziening, land- en tuinbouw en de boomteelt. Uit de KRW volgen specifieke eisen op het gebied van drinkwaterwinning. De provincie heeft bestuurlijke afspraken gemaakt over handhaving van het beschermingsniveau van bestaande drinkwaterbronnen. Voor de Greenports is een streefbeeld ontwikkeld voor bestaande en nieuw te ontwikkelen glastuinbouwlocaties.

Stimulering van innovatieve pilots is nodig om grootschalige toepassing van gesloten waterkringlopen in de praktijk dichterbij te brengen.

- *Realiseren robuust en veerkrachtig watersysteem:* De provincie ziet toe op goed operationeel waterbeheer door waterschappen. Deze taak is vastgelegd in de wet.
#### *Waterbeheerprogramma 2016-2021 'Koers houden, kansen benutten'*

Met ingang van 27 november 2015 is het Waterbeheerprogramma 2016-2021 'Koers houden, kansen benutten' bepalend voor het waterbeleid. Met dit programma blijft het Waterschap Rivierenland op koers om het rivierengebied veilig te houden tegen overstromingen, om voldoende en schoon water te hebben en om afvalwater effectief te zuiveren. De speerpunten hierin zijn:

- Een veilig rivierengebied. Verbeteren en versterken dijken en boezemkades. Met daarnaast oog voor oplossingen door een aangepast ruimtelijke inrichting en door risicobeheersing (bijv. evacuatie);
- Anticiperen op klimaatveranderingen. Een robuust en ecologisch gezond watersysteem dat voldoende water van goede kwaliteit biedt aan landbouw, natuur, stedelijke gebieden en recreatie;
- Het duurzaam en doelmatig zuiveren van afvalwater door o.a. centralisatie van zuiveringen en van slibverwerkingen.

#### *Verordening 'de Keur'*

De Keur is bedoeld om watergangen, wateren, onderhoudspaden, kaden en dijken te beschermen tegen beschadiging. In de verordening is geregeld dat langs A- en B-waterlopen een beschermingszone in acht dient te worden genomen. Dit houdt in dat binnen de beschermingszone van een A- of B-waterloop niet zonder toestemming van het Waterschap Rivierenland werkzaamheden mogen plaatsvinden die schade kunnen aanbrengen aan de watergang. De genoemde bepaling beoogt te voorkomen dat de stabiliteit van het profiel en/of veiligheid wordt aangetast, de aan- en/of afvoer en/of berging van water wordt gehinderd dan wel het onderhoud wordt gehinderd. Ook voor het onderhoud gelden bepalingen uit de Keur. Het onderhoud en de toestand van de waterlopen worden tijdens de jaarlijkse schouw gecontroleerd en gehandhaafd.

#### <span id="page-34-0"></span>*Watertoets*

*Oppervlaktewater*

*Afbeelding 10. Uitsnede legger wateren*

In het plangebied bevinden zich zowel A- als B-waterlopen. A-waterlopen zijn van primair belang voor het waterbeheer en worden door het waterschap onderhouden. B-waterlopen zijn van secundair belang en worden door de aangrenzende eigenaren onderhouden.

Naast deze waterlopen bevindt zich een duiker in het plangebied en een poel die is aangeduid als Cwater. Deze poel is in enkele jaren geleden gegraven ter verfraaiing van het braakliggende terrein. Deze heeft onverhoopt in de legger toch een C-status gekregen, maar naar aanleiding van overleg met waterschap Rivierenland hoeft de demping van deze poel niet gecompenseerd te worden. In het kader van het totale project worden delen van de waterloop langs de Hoge Giessen gedempt en worden de bruggen verlegd.

#### *Waterkwantiteit*

In de Keur heeft het waterschap een vuistregel opgenomen voor de compensatie van toename aan verhard oppervlak. Deze vuistregel houdt in dat voor elke hectare nieuw verhard oppervlak er 436 m3 waterberging gerealiseerd moet worden. Daarbij mag het waterpeil niet meer dan 0,20 m stijgen.

In onderstaande tabellen is de watercompensatieberekening weergegeven voor de plannen rondom kruising Hoornaar samen. In de bijlagen zijn gedetailleerde tekeningen van de bestaande en nieuwe situatie opgenomen.

| Onderdeel                                                                                                  | Verhard opp.<br>(m2<br>) | Percentage (%) | Meetellend verhard opp. |
|------------------------------------------------------------------------------------------------------------|--------------------------|----------------|-------------------------|
| Bebouwing                                                                                                  | 0                        | 100            | 0                       |
| Groen                                                                                                      | 4.835                    | 0              | 0                       |
| Half verharding                                                                                            | 110                      | 50             | 55                      |
| (pad Stier-locatie)                                                                                        |                          |                |                         |
| Verharding                                                                                                 | 5.074                    | 100            | 5.074                   |
| Tuin<br>(stroken van diverse<br>particuliere tuinen<br>grenzend aan<br>projectgebied kruising<br>Hoornaar) | 837                      | 50             | 418,5                   |
| Totaal verharding                                                                                          | 10.856                   |                | 5.547,5                 |
| Water                                                                                                      | 1.026                    |                |                         |
| Oppervlakte binnen<br>werkgrens                                                                            | 11.882                   |                |                         |

*Verharding bestaande situatie*

Door de totale ontwikkeling rondom kruising Hoornaar (zowel woningbouw als herinrichting kruising) neemt het verhard oppervlak toe. In onderstaande tabel is weergegeven wat de totale toename aan verharding is.

| Onderdeel                       | Verhard opp. | Percentage (%) | Meetellend verhard opp. |
|---------------------------------|--------------|----------------|-------------------------|
|                                 | (m2<br>)     |                |                         |
| Bebouwing CBS                   | 550          | 100            | 550                     |
| locatie                         |              |                |                         |
| Kavels rijtjeswoningen          | 1.185        | 80             | 948                     |
| Stier-locatie                   |              |                |                         |
| Groen                           | 1.560        | 0              | 0                       |
| Half verharding                 | 189          | 50             | 94,5                    |
| Verharding                      | 7.264        | 100            | 7.264                   |
| Tuin                            | 646          | 50             | 323                     |
| (stroken van diverse            |              |                |                         |
| particuliere tuinen             |              |                |                         |
| grenzend aan                    |              |                |                         |
| projectgebied kruising          |              |                |                         |
| Hoornaar)                       |              |                |                         |
|                                 |              |                |                         |
| Totaal verharding               | 11.394       |                | 9.179,5                 |
| Toename verharding              |              |                | 3.632                   |
|                                 |              |                |                         |
| Water                           | 488          |                |                         |
|                                 |              |                |                         |
| Oppervlakte binnen<br>werkgrens | 11.882       |                |                         |

*Verharding toekomstige situatie*

*Compensatie als gevolg van toename verharding*

| Toename verharding                    | 3.632 m2       |
|---------------------------------------|----------------|
| Compensatieregel                      | 436 m3<br>/ ha |
| Toegestane peilstijging               | 0,20 m         |
| Te creëren oppervlakte water (m3<br>) | 158 m3         |
| Te creëren oppervlakte water (m2<br>) | 790 m2         |

De totale extra verharding die in het planvoornemen wordt gerealiseerd komt uit op ca. 3.632 m². Ter compensatie van de toename verhard oppervlak dient 790 m2 gecompenseerd te worden. Het zoekgebied voor de compensatie is de Oranjeplas ten noordwesten van het plangebied, welke binnen hetzelfde peilgebied als de ontwikkeling ter plaatse van de kruising valt.

#### *Compensatie als gevolg van demping oppervlaktewater*

Als gevolg van de bouwplannen en de herinrichting van de kruising worden watergangen aangepast of gedempt. In onderstaande tabel is de oppervlakte van bestaand en nieuw water in het plangebied aangegeven:

| Water bestaande situatie   | 1.026 |
|----------------------------|-------|
| Water toekomstige situatie | 488   |
| Totaal (m2<br>)            | -538  |
|                            |       |
| Poel, geen compensatie     | 285   |
| nodig                      |       |
| Oppervlakte te             | 253   |
| compenseren water (m2<br>) |       |

Naast de toename van de hoeveelheid verharding dient ook het oppervlaktewater dat gedempt wordt, gecompenseerd te worden. Dit is een oppervlak van ongeveer 253 m². Ten gevolgen van de demping dient daarom elders 253 m2 wateroppervlak gegraven te worden.

Het is mogelijk om dit oppervlakte op een locatie buiten het plangebied, maar binnen het peilgebied OVW019, één op één te compenseren. Het zoekgebied voor de compensatie is de Oranjeplas ten noordwesten van het plangebied, welke binnen hetzelfde peilgebied als de ontwikkeling ter plaatse van de kruising valt.

#### *Afvalwaterketen en riolering*

Het beleid van het Waterschap Rivierenland is erop gericht om hemelwater van dak- en wegoppervlakken af te koppelen van de riolering en af te voeren naar het oppervlaktewater. Er mogen hierbij geen uitlogende bouwmaterialen worden gebruikt.

Met de inwerkingtreding van het 'Besluit lozen buiten inrichtingen' per 1 juli 2011, worden door het waterschap geen voorschriften meer gesteld voor het zuiveren van afvloeiend hemelwater. Conform artikel 3.3 en 3.4 van dit besluit is het lozen van hemelwater op het oppervlaktewater toegestaan.

In het onderhavig plan wordt ervan uitgegaan dat het hemelwater wordt geloosd op het omringende oppervlaktewater. In de directe omgeving van het plangebied is voldoende oppervlaktewater aanwezig om het hemelwater naar af te voeren. Het hemelwater zal worden afgevoerd via de hemelwaterriolering (HWA).

|34

Vuil water wordt afgevoerd via het bestaande gescheiden rioleringsstelsel (DWA). De nieuwe woningen zullen hierop worden aangesloten. Het rioleringsstelsel valt onder de verantwoordelijkheid van de gemeente Giessenlanden.

#### *Conclusie*

Door het nemen van de juiste maatregelen levert het planvoornemen geen knelpunten op voor de waterhuishouding.

## 5.10 Niet gesprongen explosieven

Voor het gehele plangebied van de herinrichting van de kruising Hoornaar, inclusief de beide woningbouwlocaties, is een vooronderzoek conventionele explosieven uitgevoerd (bijlage, BeoBom, 20170528, 15 juni 2018).

De gemeente Giessenlanden is voornemens om het centrum van Hoornaar in de omgeving van de kruising Lage/Hoge Giessen-Groeneweg opnieuw in te richten. Hierbij worden appartementen en woningen gebouwd, kunstwerken aangelegd en wegen gereconstrueerd/heringericht. De bodemroerende werkzaamheden die bij de realisatie van dit plan zullen worden uitgevoerd vallen onder de Arbeidsomstandighedenwet.

Deze wet stelt dat er gezorgd moet worden voor een veilige werkplek. Daarom dient er een onderzoek naar de aanwezigheid van Conventionele Explosieven (CE) te worden uitgevoerd. Dit onderzoek wordt in de regelgeving een vooronderzoek genoemd.

Het vooronderzoek CE dient te worden uitgevoerd conform de huidige wettelijke norm, als vastgelegd in het Werkveldspecifiek Certificatieschema voor het Systeemcertificaat Opsporen Conventionele Explosieven (WSCS-OCE).

Uit het geraadpleegde bronnenmateriaal is gebleken dat binnen de contouren van het projectgebied (mogelijk) de volgende typen CE kunnen worden aangetroffen:

Verdacht gebied klein-kalibermunitie, hand- en geweergranaten, (munitie voor) granaatwerpers, wapens en toebehoren (gedumpt).

Uit de beschikbare gegevens is gebleken dat er binnen- en in de directe nabijheid van het projectgebied sprake is van verschillende dumplocaties van CE. Ter plaatse van deze watergangen is een verdacht gebied achtergelaten klein-kalibermunitie, hand- en geweergranaten, (munitie voor) granaatwerpers, wapens en toebehoren afgebakend. Dergelijke CE kunnen worden verwacht tot een diepte van maximaal de waterbodem zoals die was in 1945.

*Afbeelding 11. Vooronderzoek conventionele explosieven*

#### Advies

Voorafgaande aan het uitvoeren van de geplande werkzaamheden in verdacht gebied, adviseert BeoBOM het uitvoeren van vervolgonderzoek. Dit vervolgonderzoek kan, afhankelijk van de aard van de geplande werkzaamheden, bestaan uit het uitvoeren van een risicoanalyse, het uitvoeren van een opsporingsproces CE of het nemen van overige beheersmaatregelen.

Kort samengevat betekent dat in het geval van een risicoanalyse dat er verder archiefonderzoek wordt gedaan in de archieven van het Waterschap Rivierenland en zijn rechtsvoorgangers om informatie te vinden over naoorlogse baggerwerkzaamheden binnen dit gebied. Hierdoor kan bijv. mogelijk worden aangetoond dat alle gedumpte CE al verwijderd is.

Bij het uitvoeren van een opsporingsproces CE wordt er actief door een gecertificeerd explosievenopsporingsbedrijf gezocht naar achtergebleven CE binnen het verdachte gebied. Ten slotte wordt bij overige beheersmaatregelen gekeken of de werkzaamheden op een dusdanige manier kunnen worden uitgevoerd dat men niet in het verdachte gebied CE hoeft te werken of op een beveiligde manier.

#### *Conclusie*

De beide woningbouwlocaties zelf vallen net buiten het Opsporingsgebied gedumpte CE. Echter bij ingrepen in de openbare ruimte, kabels en leidingen en de watergangen in het kader van de bouwwerkzaamheden voor de woningen of de herinrichting van de kruising Hoornaar wordt voor de geplande werkzaamheden in verdacht gebied een vervolg onderzoek geadviseerd.

NL. IMRO.0689.WPkruisingHNR-VG01 Wijzigingsplan Kruising Hoornaar

## <span id="page-39-0"></span>5.11 M.e.r. – beoordeling

Op 1 april 2011 is het nieuwe Besluit milieueffectrapportage in werking getreden. Een belangrijke wijziging die daarin is aangebracht, is dat voor de vraag of een m.e.r.-beoordelingsprocedure moet worden doorlopen, toetsing aan de drempelwaarde in de D-lijst niet toereikend is. Indien een activiteit een omvang heeft die onder de grenswaarde ligt, dient op grond van de selectiecriteria in de EEG-richtlijn milieueffectbeoordeling worden vastgesteld of belangrijke nadelige gevolgen van de activiteiten voor het milieu kunnen worden uitgesloten. Pas als dat het geval is, is de activiteit niet m.e.r.-beoordelingsplichtig.

In het kader van de wijziging van het Besluit m.e.r. is een handreiking opgesteld over de vraag hoe moet worden vastgesteld of activiteit met een omvang onder de drempelwaarde toch belangrijke nadelige gevolgen voor het milieu kan hebben. In de handreiking is opgenomen dat voor elk besluit of plan dat betrekking heeft op activiteit(en) die voorkomen op de D-lijst en die een omvang hebben die beneden de drempelwaarden liggen, een toets moet worden uitgevoerd of belangrijke nadelige milieugevolgen kunnen worden uitgesloten. Voor deze toets wordt de term vormvrije m.e.r. beoordeling gebruikt. Uit deze toets kunnen twee conclusies komen: belangrijke nadelige milieueffecten zijn uitgesloten of belangrijke nadelige milieueffecten zijn niet uitgesloten. In het eerste geval is de activiteit niet m.e.r.-beoordelingsplichtig in het andere geval dient een m.e.r.-beoordeling te worden uitgevoerd en de bijbehorende procedure worden gevolgd. De toetsing in het kader van de vormvrije m.e.r.-beoordeling dient te geschieden aan de hand van de selectiecriteria in bijlage III van de EEG-richtlijn milieueffectbeoordeling.

#### *Beoordeling*

#### *Drempelwaarde D-lijst*

In D.11.2 in bijlage II van het Besluit m.e.r. is de activiteit 'stedelijke ontwikkeling' opgenomen. Dit betreft 'de aanleg, de wijziging of uitbreiding van een stedelijk ontwikkelingsproject met inbegrip van de bouw van winkelcentra of parkeerterreinen.'

De drempelwaarde voor een m.e.r.-beoordelingsplichtige activiteit van D.11.2 in Bijlage II van het Besluit bedragen:

- Een oppervlakte van 100 hectare of meer;
- Een aangesloten gebied en 2.000 of meer woningen.

Het plan voorziet in maximaal 10 woningen. Het plangebied heeft een grootte van circa 1.900 m2. De voorgenomen activiteit blijft dus ruimschoots onder de drempel van 2.000 woningen en/of 100 hectare zoals opgenomen in het Besluit milieueffectrapportage. De activiteit is dus niet m.e.r. beoordelingsplichting. Omdat de activiteit voorkomt in kolom 1 van de D-lijst, dient wel een vormvrije m.e.r.-beoordeling te worden verricht.

In dit kader is een aanmeldingsnotitie vormvrije m.e.r.-beoordeling kruising Hoornaar opgesteld (bijlage, Ordito, 20 september 2018).

In het kader van deze notitie is in voldoende mate inzicht verkregen in de milieugevolgen van het project. Gelet op de kenmerken van het project, de locatie en de kenmerken van de effecten, kan worden geconcludeerd dat het project niet leidt tot milieueffecten van dusdanige omvang dat sprake kan zijn van 'belangrijke nadelige milieugevolgen'. Er is daarom geen aanleiding of noodzaak voor het doorlopen van een formele m.e.r.-beoordelingsprocedure of m.e.r.-procedure.

#### *Conclusie*

Gelet op het inzicht in de milieugevolgen van het project op basis van de aanmeldingsnotitie vormvrije m.e.r.-beoordeling kan gesteld worden te beslissen af te zien van het opstellen van een milieueffectrapport. Dit is als een afzonderlijk beslispunt in het collegevoorstel opgenomen.

## <span id="page-41-0"></span>**6. JURIDISCHE REGELGEVING**

## <span id="page-41-1"></span>6.1 Inleiding

In dit hoofdstuk is uiteengezet welke gedachten aan de juridische regeling ten grondslag hebben gelegen en hoe de juridische regeling is vormgegeven.

## <span id="page-41-2"></span>6.2 Systematiek van de regels

Voor wat betreft de regels wordt voor het onderhavige wijzigingsplan 'CPO kruising Hoornaar' aansluiting gezocht bij het bestemmingsplan 'Dorpskern Hoornaar' van de gemeente Giessenlanden. Hier is voor gekozen, omdat het plangebied gelegen is binnen de plangrenzen van dit bestemmingsplan. De opzet van de regels is gebaseerd op de Standaard Vergelijkbare BestemmingsPlannen (SVBP 2012).

Uiteraard is de mogelijkheid tot het leveren van maatwerk opgenomen, om de specifieke eisen die een gebied stelt aan de bestemmingsregeling te kunnen verwerken. Daarnaast is in landelijke standaarden (SVBP 2012 en IMRO 2012) vastgesteld welke kleuren, lijnen, symbolen, e.d. toegepast worden bij het opstellen van de verbeelding. In de volgende paragraaf worden de gebruikte bestemmingen nader toegelicht. Hieronder wordt een toelichting gegeven op welke wijze een en ander in de regels is vastgelegd.

De regels zijn als volgt ingedeeld:

#### *Hoofdstuk 1: Inleidende bepalingen*

Dit hoofdstuk bevat twee artikelen. In het eerste artikel zijn de begripsomschrijvingen opgenomen, het tweede artikel bevat de wijze van meten.

#### *Hoofdstuk 2: Regels met betrekking tot de bestemmingen*

Dit hoofdstuk bestaat uit een beschrijving van de bestemmingen. Deze kennen per bestemming globaal de volgende opzet:

- Bestemmingsomschrijving;
- Bouwregels voor gebouwen;
- Nadere eisen;
- Specifieke gebruiksregels;
- Afwijking van de gebruiksregels.

In dit hoofdstuk worden de bestemming van gronden als eerste beschreven en daarna gevolgd door eventuele dubbelbestemmingen voor leidingen, waarden en waterstaatsdoelen.

#### *Hoofdstuk 3: Algemene regels*

Dit hoofdstuk bevat de regels die op het hele plangebied betrekking hebben en regelt de volgende onderwerpen:

- Anti-dubbeltelregel;
- Algemene bouwregels;
- Algemene afwijkingsregels;
- Algemene wijzigingsregels;
- Overige regels.

#### *Hoofdstuk 4: Overgangs- en slotregels*

Dit hoofdstuk bevat regels die op het hele plangebied betrekking hebben en regelt de volgende onderwerpen:

- Overgangsrecht: bouwwerken welke op het moment van tervisielegging van het plan aanwezig zijn, mogen blijven bestaan, ook al is het in strijd met de bebouwingsregels. Het gebruik van de grond en opstallen, dat afwijkt van de regels op het moment waarop het plan rechtskracht verkrijgt, mag gehandhaafd blijven;
- Slotregel: in deze regel wordt aangegeven onder welke naam de regels aangehaald kunnen worden.

## <span id="page-42-0"></span>6.3 Beschrijving van de bestemmingen

#### *Artikel 4 Woongebied*

Binnen de bestemming 'Woongebied' is het wonen met aan-huis-gebonden beroepen en kleinschalige bedrijfsmatige activiteiten toegestaan. De globale bestemming 'Woongebied' voor het plangebied gaat verder dan alleen een aanwijzing van gronden voor woningen. Tot de bestemming behoren eveneens de erven en tuinen, de groenvoorzieningen en speelterreinen, alsmede de wegen, paden en parkeervoorzieningen. De hoofdgebouwen worden in de vorm van bouwvlakken aangegeven.

*Artikel 5 en 6 Dubbelbestemming Waarde – Archeologie 1 en 4* De huidige dubbelbestemmingen 'Waarde – Archeologie – 1' en 'Waarde – Archeologie – 4' zijn overgenomen uit het vigerend bestemmingsplan.

## <span id="page-43-0"></span>**7. UITVOERBAARHEID**

## <span id="page-43-1"></span>7.1 Economische uitvoerbaarheid

De grond is in eigendom van de gemeente Giessenlanden. De exploitatieopzet, waarin onderzoek is uitgevoerd naar de financieel-economische haalbaarheid van het plan, heeft uitgewezen dat een positief exploitatieresultaat is te verwachten. Het kostenverhaal wordt middels de gronduitgifte zeker gesteld.

Hiermee is de economische uitvoerbaarheid van voorliggend plan voldoende aangetoond.

## <span id="page-43-2"></span>7.2 Maatschappelijke uitvoerbaarheid

Het voorliggend plan betreft een wijziging op het bestemmingsplan 'Dorpskern Hoornaar' van de gemeente Giessenlanden en wordt opgesteld conform de Uniforme Voorbereidingsprocedure conform afdeling 3.4 van de Algemene wet bestuursrecht (Awb).

Voor de beide woningbouwlocaties zijn meerdere inloopavonden voor de omwonenden georganiseerd.

Het ontwerp wijzigingsplan "Kruising Hoornaar" heeft gedurende een termijn van zes weken, van 26 oktober 2018 t/m 6 december 2018, ter inzage gelegen. Het ontwerp wijzigingsplan was gedurende deze periode te raadplegen op het gemeentehuis en via internet. Gedurende de termijn van terinzagelegging kon eenieder een mondelinge of schriftelijke zienswijze indienen. Er is één zienswijze ontvangen, die door de bewoners van 5 adressen is ondertekend. Voor een nadere toelichting van de inhoud van en de reactie op de zienswijze wordt verwezen naar de Zienswijzennota wijzigingsplan "Kruising Hoornaar" (bijlage).