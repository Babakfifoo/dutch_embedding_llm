# **Gemeente Nuenen c.a.**

# **Bestemmingsplan**

# **Kerkakkers 2019**

**Inhoud**

- 1. toelichting
- 2. regels
- 3. verbeelding

id. nr. : NL.IMRO.0820.BPGerwenKerkak2019-D001

d.d. : 28 mei 2020

**Toelichting**

## INHOUDSOPGAVE

| Hoofdstuk 1 Inleiding                                         | 7  |
|---------------------------------------------------------------|----|
| 1.1 Aanleiding                                                | 7  |
| 1.2 Ligging plangebied                                        | 7  |
| 1.3 Leeswijzer                                                | 7  |
| Hoofdstuk 2 Planvoornemen                                     | 8  |
| 2.1 Beschrijving huidige situatie                             | 8  |
| 2.2 Beschrijving toekomstige situatie                         | 9  |
| Hoofdstuk 3 Beleidskaders                                     | 11 |
| 3.1 Inleiding                                                 | 11 |
| 3.2. Rijksbeleid                                              | 11 |
| 3.3. Provinciaal beleid                                       | 13 |
| 3.4. Regionaal beleid                                         | 15 |
| 3.5 Gemeentelijk beleid                                       | 17 |
| 3.6 Archeologische en cultuurhistorische waarden              | 21 |
| 3.7 Verkeer en parkeren                                       | 23 |
| 3.8 Kabels en leidingen                                       | 24 |
| Hoofdstuk 4 Milieuparagraaf                                   | 25 |
| 4.1 Bedrijven en milieuzonering                               | 25 |
| 4.2 Geluid                                                    | 26 |
| 4.3 Luchtkwaliteit                                            | 31 |
| 4.4 Externe veiligheid                                        | 35 |
| 4.5 Bodem                                                     | 37 |
| 4.6 Natuur                                                    | 37 |
| 4.7 M.e.r.-beoordeling                                        | 41 |
| Hoofdstuk 5 Waterparagraaf                                    | 43 |
| 5.1 Inleiding                                                 | 43 |
| 5.2 Beleid                                                    | 43 |
| 5.3 Beschrijving huidig en toekomstig watersysteem plangebied | 47 |
| 5.4 Afspraken waterschap                                      | 48 |
| 5.5 Conclusie                                                 | 49 |
| Hoofdstuk 6 Juridische vormgeving                             | 50 |
| 6.1 Algemeen                                                  | 50 |
| 6.2 Structuur                                                 | 50 |
| 6.3 Verbeelding                                               | 50 |
| 6.4 Regels                                                    | 51 |
| Hoofdstuk 7 Uitvoeringsaspecten                               | 53 |
| 7.1 Economische uitvoerbaarheid                               | 53 |
| 7.2 Procedure en maatschappelijke uitvoerbaarheid             | 53 |

- Bijlage 1 Akoestisch onderzoek
- Bijlage 2 Bodemonderzoek
- Bijlage 3 Quickscan flora en fauna
- Bijlage 4 Vormvrije MER beoordeling
- Bijlage 5 Archeologisch onderzoek
- Bijlage 6 Reactie Waterschap

# <span id="page-6-0"></span>**Hoofdstuk 1 Inleiding**

# <span id="page-6-1"></span>**1.1 Aanleiding**

Aanleiding voor dit bestemmingsplan zijn de afspraken tussen de gemeente Nuenen c.a. en de heer v.d. Heijden om te komen tot de planologische mogelijkheid van vijf woningen met bijgebouwen aan de Kerkakkers te Nuenen. De betreffende gronden worden hiertoe door de gemeente verkocht .

Om de ontwikkeling van de locatie voor woningbouw mogelijk te maken is het noodzakelijk de bestemming van de onderliggende gronden te herzien. Onderhavig bestemmingsplan voorziet hierin.

# <span id="page-6-2"></span>**1.2 Ligging plangebied**

Het plangebied van onderhavig bestemmingsplan (zie blauw kader) is gelegen in de gemeente Nuenen c.a. in de kern Gerwen. Het betreft een locatie aan de Kerkakkers in de nabijheid van de Smits van Oyenlaan.

## <span id="page-6-3"></span>**1.3 Leeswijzer**

In het volgende hoofdstuk wordt het planvoornemen uiteengezet. In hoofdstuk 3 worden de planologische beleidskaders geschetst aan de hand van het nationale, provinciale en gemeentelijke beleid. In het daaropvolgende hoofdstuk 4 betreft de milieuparagraaf met hierin de actuele waarden van het gebied en de mogelijke invloed daarop van de planvorming. Hoofdstuk 5 bevat vervolgens de wettelijke verplichte waterparagraaf, waarin het plan getoetst wordt op het aspect water. Vervolgens wordt in hoofdstuk 6 ingegaan op de juridische aspecten van het bestemmingsplan en worden de planregels toegelicht. Ten slotte wordt in hoofdstuk 7 ingegaan op de uitvoeringsaspecten, bestaande uit de economische uitvoerbaarheid, de procedure en de maatschappelijke uitvoerbaarheid.

# <span id="page-7-0"></span>**Hoofdstuk 2 Planvoornemen**

# <span id="page-7-1"></span>**2.1 Beschrijving huidige situatie**

Op dit moment bevinden zich op de locatie geen woningen. Het plangebied is gelegen in de nabijheid van een woonwijk. In de omgeving zijn voornamelijk vrijstaande en geschakelde woningen gelegen, bestaande uit een bouwlaag en afgedekt met een kap alsmede enkele bedrijven.

Voor het plangebied geldt het bestemmingsplan 'Gerwen', vastgesteld door de raad van de gemeente Nuenen en onherroepelijk geworden op 27-01-2009. In dit bestemmingsplan heeft de locatie de bestemming 'agrarisch randgebied'.

De als "agrarisch randgebied" op de kaart aangewezen gronden kennen geen bouwvlak en zijn aldus bestemd voor de uitoefening van al dan niet hobbymatige grondgebonden agrarische doeleinden, één en ander met de bijbehorende voorzieningen.

De heer T. v.d. Heijden heeft met de gemeente Nuenen afspraken gemaakt om te komen tot de mogelijkheid van realisatie van vijf woningen op de locatie. De realisatie van woningen is thans planologisch ter plaatse niet toegestaan. Om deze reden is een bestemmingsplanherziening noodzakelijk. Bij vaststelling van onderhavig bestemmingsplan komt het geldende bestemmingsplan voor betreffende gronden te vervallen.

*Uitsnede vigerende bestemmingsplan*

# <span id="page-8-0"></span>**2.2 Beschrijving toekomstige situatie**

Het planvoornemen voorziet in de realisatie van vijf vrijstaande woningen met bijgebouwen.

planvoornemen

*Impressie planvoornemen*

#### *Verkaveling en ontsluiting*

Het is de wens om vijf nieuwe kavels bestemd voor wonen te maken, waarvan 2 ten westen en 3 ten oosten van de Kerkakkers. Een verkaveling met gelijkwaardige kavels is hier het meest wenselijk. Dit komt doorwaadbaarheid van de rand ten goede en stimuleert een evenredige afwisseling van bebouwing en groen.

Voor één kavel wordt een uitzondering gemaakt. Deze zal naast een woning ook de ruimte bieden voor een bijgebouw met een omvang vergelijkbaar met de woning. Dit bijgebouw zal moeten voldoen aan dezelfde beeldkwaliteitseisen als de woningen. Om de gelijkwaardigheid en de doorwaadbaarheid van de dorpsrand te waarborgen zal dit kavel ongeveer het dubbele oppervlak van de overige kavels (ca.1000 m2) hebben.

Om te waarborgen dat de zuidzijde als voorkant wordt vormgegeven is het zaak dat de woningen aan de zuidzijde worden ontsloten. De hoekwoningen kunnen ook direct aan de Kerkakkers worden ontsloten. De positionering van de woningen op de kavels is redelijk vrij. Het ligt wel voor de hand de rooilijn van de Kerkakkers door te zetten zodat de woningen op gepaste afstand van deze weg worden geplaatst. Verder is de positionering van de woningen vrij te plaatsen binnen het bouwvlak. Uiteraard rekening houdend met de minimale afstand tot de erfgrens en het maximale bebouwingsoppervlak.

#### *Architectuur*

De dorpsrand kenmerkt veel groen en architectuur met veelal lage goten. Dit vinden we ook het meest gepast op deze locatie en een mooie wijze om de dorpskwaliteit in de rand te weerspiegelen. Verder verwijzen we naar de welstandsnota die voor het gehele dorp geldt. Met als aanvulling dat we de kap als voornaamste beeldbepalend element zien.

#### *Beeldkwaliteit*

De volumes zijn langgerekte massa's en minimaal 15 m1 lang met een heldere kapvorm, zadeldak of schilddak. De hellingshoek van de kap is minimaal 30 graden. Eventuele dakkapellen dienen terughoudend worden vormgegeven, maximaal 1 per dakvlak.

Het heeft de voorkeur de maximale goothoogte laag te houden, hetgeen het best past bij de beëindiging van de dorpsrand en ook terug kan worden gezien in de karakteristieke langgevel boerderijen langs de dorpsranden. De maximale goothoogte is aldus 4.5 m1 en de maximale nokhoogte is 10 m1.

# <span id="page-10-0"></span>**Hoofdstuk 3 Beleidskaders**

# <span id="page-10-1"></span>**3.1 Inleiding**

De voorgenomen ontwikkeling van het plangebied moet passen binnen het vigerend beleid op zowel nationaal, provinciaal, regionaal als gemeentelijk niveau. Voor de ontwikkeling en het plangebied zijn verschillende beleidsstukken relevant. In deze paragraaf zijn de hoofdlijnen van relevant beleid beschreven en wordt aangegeven hoe de ontwikkeling van het plangebied zich hiertoe verhoudt.

# <span id="page-10-2"></span>**3.2. Rijksbeleid**

### **3.2.1. Structuurvisie Infrastructuur en Ruimte en Barro**

De Structuurvisie Infrastructuur en Ruimte 'Nederland concurrerend, bereikbaar, leefbaar en veilig' (SVIR, op 13 maart 2012 vastgesteld), vormt de Rijksstructuurvisie voor ruimtelijke ontwikkeling van Nederland tot 2028 (doelen, belangen en opgaven), met een doorkijk naar 2040 (ambities). In de SVIR is een groot aantal beleidsstukken, zoals de Nota Ruimte, de Nota Mobiliteit en diverse planologische kernbeslissingen, opgenomen.

Het rijksbeleid richt zich op het versterken van de internationale positie van Nederland en het behartigen van de nationale belangen, zoals de hoofdnetwerken voor personen en goederenvervoer, energie, natuur, waterveiligheid, milieukwaliteit en bescherming van het werelderfgoed.

In totaal zijn 13 onderwerpen van nationaal belang benoemd, die bijdragen aan het realiseren van de drie hoofddoelen. Het betreft onder meer het borgen van ruimte voor de hoofdnetwerken (weg, spoor, vaarwegen, energievoorziening, buisleidingen), het verbeteren van de milieukwaliteit, ruimte voor waterveiligheid, een duurzame zoetwatervoorziening en klimaatbestendige stedelijke ontwikkeling, ruimte voor behoud van unieke cultuurhistorische en natuurlijke kwaliteiten, ruimte voor een nationaal netwerk voor natuur en ruimte voor militaire terreinen en activiteiten.

In het mobiliteitsbeleid komt de gebruiker centraal te staan en wordt de samenhang tussen de verschillende modaliteiten en tussen ruimtelijke ontwikkeling en mobiliteit versterkt.

Het beleid met betrekking tot verstedelijking, groene ruimte en landschap laat het Rijk over aan provincies en gemeenten. Gemeenten krijgen daarbij de ruimte voor kleinschalige natuurlijke groei en voor het bouwen van huizen die aansluiten bij concrete woonwensen. Wel is sprake van een 'ladder' voor duurzame verstedelijking (gebaseerd op de 'SERladder'), die is vastgelegd in het Besluit ruimtelijke ordening.

In de realisatieparagraaf van de SVIR zijn per nationaal belang de instrumenten uitgewerkt die hiervoor worden ingezet. Eén van de belangrijkste instrumenten is het Besluit algemene regels ruimtelijke ordening (Barro), met hierin regels ter bescherming van de nationale belangen. Deze regels moeten in acht worden genomen bij het opstellen van bestemmingsplannen.

Het Besluit algemene regels ruimtelijke ordening (Barro), ook wel Algemene Maatregel van Bestuur (AMvB) Ruimte genoemd, bevat regels ter bescherming van nationale belangen. De keuze voor deze belangen is reeds gemaakt in de Structuurvisie Infrastructuur en Ruimte en worden met het Barro en het Bro juridisch verankerd. In totaal gaat het om dertien nationale belangen.

In het kader van deregulering en decentralisatie is er voor gekozen om de regels zoveel mogelijk door te laten werken op het niveau van de lokale besluitvorming. Door de nationale belangen in bestemmingsplannen te borgen, worden deze belangen reeds in een vroeg stadium vastgelegd, wat bijdraagt aan een versnelling van de besluitvorming bij ruimtelijke ontwikkelingen en vermindering van de bestuurlijke druk.

Geconcludeerd kan worden dat het onderhavige plangebied niet gelegen is in een gebied waarvoor van Rijkswege, in het Barro of in het Rarro een relevante ruimtereservering geldt. Voor het planvoornemen gelden aldus geen beperkingen.

## **3.2.2. Duurzaamheidsladder**

Op 1 oktober 2012 is de Ladder voor duurzame verstedelijking opgenomen in artikel 3.1.6 lid 2 van het Besluit ruimtelijke ordening (Bro). De ladder vormt daarmee een bindend toetsingskader voor alle gemeentelijke bestemmingsplannen, provinciale inpassingsplannen en provinciale ruimtelijke verordeningen.

Tot 1 juli 2017 kende de In artikel 3.1.6 lid 2 Bro vastgelegde ladder drie treden, waarmee achtereenvolgens werd beschreven dat de voorgenomen stedelijke ontwikkeling voorzag in een actuele regionale behoefte, in hoeverre in die behoefte binnen het bestaand stedelijk gebied van de betreffende regio kon worden voorzien door benutting van beschikbare gronden door herstructurering, transformatie of anderszins, dan wel indien de stedelijke ontwikkeling niet binnen het bestaand stedelijk gebied van de betreffende regio kon plaatsvinden, in hoeverre werd voorzien in die behoefte op locaties die, gebruikmakend van verschillende middelen van vervoer, passend ontsloten zijn of als zodanig worden ontwikkeld.

Per 1 juli 2017 is artikel 3.1.6. lid 2 Bro gewijzigd en komen te luiden als volgt :

*De toelichting bij een bestemmingsplan dat een nieuwe stedelijke ontwikkeling mogelijk maakt, bevat een beschrijving van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien.*

Uitgangspunt is dat een nieuwe stedelijke ontwikkeling in beginsel in bestaand stedelijk gebied wordt gerealiseerd en dat eerst als dat niet mogelijk is wordt gemotiveerd waarom die ontwikkeling niet in bestaand stedelijk gebied kan worden gerealiseerd. Dit betekent dat alleen bij een ontwikkeling buiten bestaand stedelijk gebied een nadrukkelijke motivering nodig is. De verwachting is dat de Ladder daarmee beter hanteerbaar zal zijn en tot minder onderzoekslasten zal leiden.

De eerste vraag die aan de orde is, is of het voorliggende bestemmingsplan voorziet in een nieuwe stedelijke ontwikkeling. Hierbij is van belang wat het voorgaande bestemmingsplan reeds aan ruimtelijke mogelijkheden bood en in hoeverre het nieuwe bestemmingsplan hierop een toevoeging of wijziging mogelijk maakt. In het Bro (artikel 1.1.1, lid 1, onder i) is voor stedelijke ontwikkeling een definitie opgenomen: *"ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen".* 

Met voorliggend bestemmingsplan wordt de realisatie van vijf woningen mogelijk gemaakt. Uitspraken van de Afdeling bestuursrechtspraak Raad van State laten zien dat woningbouwplannen met een omvang vanaf 14 woningen in ieder geval als stedelijke ontwikkeling kunnen worden gezien. Aldus wordt met voorliggend bestemmingsplan geen nieuwe stedelijke ontwikkeling mogelijk gemaakt zoals bedoeld in artikel 3.1.6, lid 2, van het Besluit ruimtelijke ordening.

# <span id="page-12-0"></span>**3.3. Provinciaal beleid**

## **3.3.1. Structuurvisie Ruimtelijke Ordening**

Op 19 maart 2014 is de Structuurvisie ruimtelijke ordening 2014 opnieuw vastgesteld en in werking getreden. De structuurvisie is opgebouwd uit 2 delen (A en B) en een uitwerking.

Deel A bevat de hoofdlijnen van het beleid. Hierin heeft de provincie haar belangen gedefinieerd en ruimtelijke keuzes gemaakt, gebaseerd op trends en ontwikkelingen. Ook beschrijft de provincie vanuit welke filosofie ze haar doelen wil bereiken. Die is: 'samenwerken aan kwaliteit'. De provincie realiseert haar doelen op vier manieren: door regionaal samen te werken, te ontwikkelen, te beschermen en te stimuleren.

In deel B beschrijft de provincie 4 ruimtelijke structuren: de groenblauwe structuur, het landelijk gebied, de stedelijke structuur en de infrastructuur. Voor iedere structuur formuleert de provincie ambities en beleid. Per beleidsdoel is aangegeven welke instrumenten de provincie inzet om haar doelen te bereiken.

De provincie geeft haar visie op het landschap vorm in de 'uitwerking gebiedspaspoorten'. Daarin beschrijft de provincie welke landschapskenmerken zij op regionaal niveau van belang vindt en hoe deze kunnen worden versterkt. Er zijn ook deelstructuurvisies opgesteld voor specifieke onderwerpen.

Belangrijk is dat in Noord-Brabant verschil blijft tussen de steden en de kernen in het landelijk gebied. Het is wenselijk dat er verschillende kwaliteiten worden ontwikkeld voor wonen en werken rond de steden en in het landelijk gebied, om zo bij te dragen aan een onderscheidend leef- en vestigingsklimaat ter versterking van de kenniseconomie in Brabant.

Op de Structurenkaart is aangegeven dat het plangebied is gelegen binnen de stedelijke structuur in de zone 'kernen in landelijk gebied'. Het plangebied van voorliggend bestemmingsplan is indicatief gelegen binnen de blauwe cirkel.

uittreksel Structurenkaart Structuurvisie ruimtelijke ordening Noord-Brabant

De planontwikkeling heeft geen nadelige gevolgen voor de ambities die de provincie nastreeft en heeft geformuleerd in de Structuurvisie 2010 – partiële herziening 2014. Er wordt met onderhavige ontwikkeling derhalve geen afbreuk gedaan aan de beleidsdoelstellingen en ambities, zoals opgenomen in de structuurvisie.

### **3.3.2 Verordening Ruimte**

Provinciale Staten van Noord-Brabant heeft de 'Verordening ruimte Noord-Brabant' vastgesteld met hierin regels waarmee een gemeente rekening moet houden bij het ontwikkelen van bestemmingsplannen. Deze algemene regels gelden voor heel Brabant, maar de provincie is hierbij verdeelt in vier structuren waarvoor beleid geldt.

In de verordening zijn algemene regels opgenomen die altijd en voor heel Brabant gelden. Deze regels hebben betrekking op zorgvuldig ruimtegebruik en op het bevorderen van de ruimtelijke kwaliteit van Brabant. In het algemeen houdt dit in dat gebruikers van een gebied rekening houden met het karakter, de grootte en de functie ervan.

Er kan onderscheid worden gemaakt tussen belevingswaarde, toekomstwaarde en gebruikswaarde. Het doel van zorgvuldig ruimtegebruik is om bestaand bebouwd gebied zo goed mogelijk te benutten. Pas als dat niet kan, wordt gezocht naar de beste plek in het buitengebied om nieuwe ruimte te gebruiken. Daarnaast wil de provincie verouderde locaties in stedelijk gebied opnieuw invullen en ongewenste functies in het buitengebied saneren.

Naast de algemene regels onderscheidt de verordening structuren : de stedelijke structuur, de ecologische hoofdstructuur, de groenblauwe mantel en het gemengd landelijk gebied. Elk ruimtelijk oppervlak van Brabant valt onder één van deze structuren. Per structuur is uitgewerkt welke functies ontwikkeld kunnen worden en onder welke voorwaarden.

### *De kaarten*

Naast de hoofdkaart zijn er vijf themakaarten opgenomen in de Verordening Ruimte. Voor onderhavig plangebied is de themakaart stedelijke ontwikkeling van belang. Op deze themakaart staan het bestaand stedelijk gebied, zoekgebied voor stedelijke ontwikkeling, integratie stadland en de regionale bedrijventerreinen.

Het plangebied is aangeduid als 'bestaand stedelijk gebied, kern in landelijk gebied'. Dit is geïllustreerd in navolgend kaartbeeld.

*planlocatie op Themakaart Stedelijke Ontwikkeling Verordening Ruimte*

### *De tekst*

Op grond van artikel 4.1. en 4.2. van de Verordening bestaat het bestaand stedelijk gebied van de stedelijke structuur uit stedelijk concentratiegebied en de kernen in landelijk gebied. Een bestemmingsplan dat voorziet in een stedelijke ontwikkeling (zijnde nieuw ruimtebeslag dan wel uitbreiding of wijziging van bestaand ruimtebeslag ten behoeve van een samenhangende ruimtelijke structuur van stedelijke functies) is uitsluitend gelegen in bestaand stedelijk gebied.

Artikel 4.3. van de Verordening geeft ten aanzien van de nieuwbouw van woningen aan dat de toelichting bij een bestemmingsplan gelegen in bestaand stedelijk gebied dat voorziet in nieuwbouw van woningen een verantwoording bevat over de wijze waarop de afspraken die daarover zijn gemaakt in het regionaal ruimtelijk overleg worden nagekomen en hoe de beoogde nieuwbouw zich verhoudt tot de afspraken bedoeld onder a, en tot de beschikbare harde plancapaciteit voor woningbouw. Hiertoe wordt verwezen naar paragraaf 3.4. van deze toelichting.

Bij de ontwikkeling van de 5 woningen aan de rand van de dorpskern Gerwen heeft een duidelijke afweging plaatsgevonden naar behoefte, locatie en relatie tot de omgeving. Zowel het provinciale als gemeentelijke beleid is gericht op het behouden van de leefbaarheid in kleine kernen. Dat is ook waar deze woningen voor Gerwen aan bijdragen. Door te zorgen voor nieuwbouw wordt enerzijds de mogelijkheid gecreëerd om te blijven wonen in de eigen dorpsgemeenschap. Anderzijds wordt een woonmilieu aangeboden dat door prijszetting, landelijk dorps en groen karakter ook een aantrekkelijke optie kan zijn voor woningzoekenden binnen het stedelijk gebied als geheel.

Duidelijk is dat het plan bijdraagt aan het behoud en de bevordering van de ruimtelijke kwaliteit van het plangebied en de directe omgeving ervan. Het ruimtegebruik dat de voorgestane ontwikkeling voor ogen staat, sluit aan op de principes van zorgvuldig ruimtegebruik. Met de ontwikkeling van het bouwplan ontstaat een representatieve locatie die de ruimtelijke beeldkwaliteit door de voorgenomen inpassing, vormgeving en bouwstijl van de beoogde bebouwing verbetert. De ontwikkeling past wat aard, schaal en functie betreft binnen (de omgeving van) het plangebied, zonder nadelige gevolgen voor de ambities die de provincie nastreeft en heeft geformuleerd in de Verordening.

Op de overige themakaarten is het plangebied niet aangeduid op een voor het (bestemmings)plan relevante wijze.

### *Conclusie*

Onderhavig (bestemmings)plan sluit aan bij de provinciale ambities en de (beleids) doelstellingen en -uitgangspunten zoals verwoord in de Structuurvisie 2010 – partiële herziening 2014 en de Verordening ruimte Noord-Brabant.

## <span id="page-14-0"></span>**3.4. Regionaal beleid**

#### **3.4.1. Regionale woningbouwafspraken**

Met diverse partijen wordt intensief samengewerkt t.a.v. woningbouwafspraken. Dit komt voort uit het gegeven dat de woningmarktprocessen regionaal zijn en het feit dat de keuze van mensen voor een woning niet enkel bepaald wordt door de kwaliteit van de woning maar minstens zozeer door de woonomgeving en de aanwezige voorzieningen. Daarom werkt de gemeente Nuenen c.a. samen met de andere gemeenten in de regio en met de provincie.

#### Afsprakenkader Wonen 2017

Het Afsprakenkader Wonen 2017 is op 14 december 2017 vastgesteld door de gemeenteraad van de gemeente Nuenen (en is ook vastgesteld in de raden van de andere 8 gemeenten in het Stedelijk Gebied Eindhoven). De provincie Noord-Brabant heeft ook met deze afspraken ingestemd. In het Afsprakenkader zijn afspraken vastgelegd over het bouwen van voldoende woningen en over de kwaliteit daarvan. Bouwlocaties moeten elkaar versterken in plaats van elkaar beconcurreren.

In de afspraken staan maatregelen en plannen om voldoende woningen te realiseren voor het opvangen van de groei van de bevolking. De gemeenten willen startende huishoudens voldoende en betaalbare woonruimte bieden, doorstromers vasthouden in de regio en daarnaast ook instromers aantrekken. Dat betekent ruim baan voor nieuwe bouwplannen op inbreidingslocaties en voor herstructurering en transformatie van bestaande bouw. Het ontwikkelen van nieuwe uitleglocaties buiten bestaand stedelijk gebied heeft geen prioriteit.

Om de opvang van de verschillende doelgroepen in de regio te faciliteren wordt gewerkt met behulp van de kwadrantentheorie en de roltraptheorie. De kwadranten kennen elk hun eigen specifieke woonmilieu. De onderscheiden kwadranten zijn Centrum Eindhoven, Noordrand, Dorpse rand (oostelijk),West rand en Chique Zuid. Daarnaast is de roltraptheorie ook van toepassing op het Stedelijk Gebied Eindhoven. Waarbij veelal jongere doelgroepen (studenten, starters en jongen gezinnen) zich in Eindhoven vestigen en vanuit Eindhoven doorgroeien binnen het stedelijk gebied. Daarbij kent Eindhoven niet 1 roltrap (van het centrum naar de randgemeenten), maar minimaal 4 roltrappen, van het centrum naar het noorden, naar het zuiden, naar het westen en naar het oosten, en ook omgekeerd. Deze roltrappen kennen elk hun eigen dynamiek.

Binnen de regio valt Gerwen in het kwadrant Dorpse Rand (oostelijk). Kenmerken hiervan die van toepassing zijn op dit plan worden hieronder toegelicht:

- Dorps suburbaan wonen: Gerwen is een kleine dorpskern met een groen milieu, maar de ligging is zeer gunstig gelegen naar de beide steden Eindhoven en Helmond. Dit wordt versterkt door de goede bus- en fietsverbindingen.
- Landelijke parkachtige kwaliteiten: het plan wordt omringd door groen. Bestaande bomen waar het plan haar groene karakter mee behoud worden gespaard.
- Goede fietsverbinding naar Eindhoven en Helmond: er is een wens om een snelfietspad aan te leggen dat loopt van Eindhoven naar Lieshout. Het plan ligt gunstig wanneer dit wordt gerealiseerd.
- Goed HOV ontsloten: de HOV busbaan eindigt in Nuenen, maar deze snelbusroute gaat verder tot na Gerwen. Aan de Smits van Oyenlaan ligt een bushalte waardoor ook daar een goede verbinding ontstaan tussen de wijk en de regio.
- Dorpse uitbreidingswijk van Eindhoven: het plan wordt voornamelijk ontwikkeld voor de lokale behoefte. Van Gerwenaren is er de vraag naar woningen in het hogere segment. Inwoners die willen doorstromen binnen Gerwen maar in het huidige aanbod niet kunnen slagen. Voor de gezinnen die niet langer in Eindhoven willen wonen, maar zoeken naar een landelijk gelegen woonmilieu is Gerwen een perfecte aansluiting.

In het Afsprakenkader staat omschreven welke plannen regionaal dienen te worden afgestemd: 'behalve inbreidings-, herstructurering, en transformatie locaties worden alle nieuwe bestemmingsplannen, - herzieningen en actualisaties op elkaar afgestemd. Deze plannen zijn in de stedelijke concentratiegebieden groter dan 75 woningen en in de kernen in landelijk gebied groter dan 25 woningen.' Voorliggend plan past binnen regionale afspraken en valt buiten de meldplicht aan het regionale coördinatieteam. Het betreft 5 woningen binnen bestaand stedelijk gebied van een kern in landelijk gebied. Met 5 woningen is de ontwikkeling overigens ook niet ladderplichtig in het kader van de Ladder voor Duurzame Verstedelijking.

Kwantitatieve en kwalitatieve onderbouwing

Het college van de gemeente Nuenen heeft 29 mei 2018 de vereenvoudigde matrix plancapaciteit woningen vastgesteld. Voor de periode 2017 tot en met 2027 hebben we een geraamde plancapaciteit van 1.950 woningen, waarvan grofweg 1.200 woningen in Nuenen-West (voor regionale vraag). Dit betekent dat er tot 2028 voor circa 750 woningen plancapaciteit is om de lokale vraag te bedienen – waaronder voorliggend plan in Gerwen.

Hier komt bij dat in 2017 al circa 75 woningen zijn gerealiseerd voor deze lokale vraag. De voorziene benodigde toename van woningen voor de lokale vraag komt hiermee op ruim 800 woningen tot en met 2027, waaronder voorliggend plan. ln de prognose van de provincie Noord-Brabant wordt voor Nuenen uitgegaan van een toename van de behoefte met eveneens ruim 800 woningen in de periode 2017-2027.

Hiermee past het plan binnen de provinciale prognose en draagt het bij aan het invullen van de lokale woningvraag in Nuenen en vooral de Gerwense vraag.

De 5 woningen voorzien op kleinschalige wijze in de lokale Gerwense behoefte om door te stromen naar wat ruimere woningen. Het plan met vrijstaande woningen vormt hiermee een aanvulling - ook qua fasering in de tijd - op het uitbreidingsplan Gerwen Zuidoost in Gerwen (inmiddels bijna uitverkocht). Dit is hiermee goed voor de leefbaarheid, sociale cohesie en het draagvlak voor voorzieningen.

## <span id="page-16-0"></span>**3.5 Gemeentelijk beleid**

#### **3.5.1 Structuurvisie Nuenen c.a.**

Op 5 november 2009 heeft de raad de Structuurvisie deel A 'Ruimtelijk Casco', een kaderstellend beleidsdocument voor het gemeentelijk grondgebied van de gemeente Nuenen vastgesteld. Op 23 juni 2010 heeft de raad de Structuurvisie deel B "Projectenplan" vastgesteld. Op 18 juni 2015 heeft een wijziging van de Structuurvisie plaatsgevonden.

Dit is het uitvoeringsprogramma van het Ruimtelijk Casco en bestaat uit de ruimtelijke opgave voor de korte en middellange termijn, inclusief een opsomming van concrete projecten en plannen en wijze van realisatie. In de structuurvisie (Deel A en B samen) zijn diverse thematische en gebiedsgerichte beleidsstukken samengebracht en geïntegreerd. Het document legt de uitgangspunten van de verschillende bestaande beleidsdocumenten op gemeenteniveau vast en vervult een rol als toetsings- en inspiratiekader voor ruimtelijke beslissingen.

Het Ruimtelijk Casco vormt binnen de structuurvisie het ruimtelijk toetsingskader en geeft een visie op hoofdlijnen voor de lange termijn. Het is een toetsingskader, maar tegelijkertijd ook een inspiratiekader voor ruimtelijke ontwikkeling.

In de Structuurvisie Nuenen c.a., wijziging 2015 heeft de planlocatie te zien als afronding van de bestaande dorpskern Gerwen. Onderstaande afbeelding van het Ruimtelijke Casco van de gemeente bevestigt dit.

*plangebied op kaartbeeld Ruimtelijk Casco – Structuurvisie Nuenen (globale ligging is blauw omcirkeld)*

Het plangebied is gelegen aan de hoofdontsluitingsweg die als het ware een buitenring om de kern Gerwen vormt. Daarnaast is de locatie gelegen tegen de aanwezige groenstructuur in de bebouwde kom die een buffer vormt tussen de dorpskern en het landelijk gebied. In de structuurvisie wordt de woningbouwlocatie gekenmerkt als 'bebouwde kom'. De bebouwde kom vervult volgens de structuurvisie een belangrijke functie voor het accommoderen van nieuwe ruimtevraag. Herstructurerings- en intensiveringsprocessen zijn in beginsel overal binnen het bestaande bebouwde gebied mogelijk. Uiteraard moet hierbij worden aangesloten op de kwaliteiten en mogelijkheden van dat bebouwd gebied.

Voor wat betreft het bebouwingslint waaraan de planlocatie grenst geldt dat deze enerzijds bestaat uit (historische) dorpslinten en anderzijds uit veldlinten. De linten zijn in de loop der jaren zo gegroeid en zijn belangrijke structuurdragers op gemeenteniveau. Voor nieuwbouw en herbouw in bebouwingslinten in het algemeen geldt dat percelen buiten de bebouwde kom minder intensief mogen worden bebouwd dan percelen binnen de bebouwde kom.

Onderhavig (bestemmings)plan sluit aldus aan bij de ambities en de (beleids)doelstellingen en -uitgangspunten zoals verwoord in de Structuurvisie Nuenen c.a., wijziging 2015.

## **3.5.2. Structuurvisie Gerwen c.a. 2013-2020 (vastgesteld d.d. 29-03-2012)**

De gemeente heeft een grote vrijheid om de structuurvisie vorm te geven. Voor Gerwen is gekozen voor een structuurvisie met een ruimtelijke insteek, om de afweging te kunnen maken waar op de korte en waar op de langere termijn gebouwd kan worden. Het resultaat van de structuurvisie is een visie op de gewenste ruimtelijke ontwikkelingsrichting van het dorp dat zijn voltooiing bereikt.

De aanleiding van de structuurvisie is vooral de wens van de Gemeenteraad en het dorp om een lange termijn perspectief voor Gerwen vast te leggen. De mogelijkheden die geboden worden voor de ontwikkeling van een realistische woningbouwontwikkeling, dragen bij aan de leefbaarheid van het dorp

Aanduiding plangebied als 'ontwikkellocatie' (plangebied is blauw omcirkeld)

De locatie is opgenomen als ontwikkellocatie in de Structuurvisie Gerwen c.a. 2013-2020, destijds nog in combinatie met een woningbouwontwikkeling op de locatie van het ter plaatse aanwezige autobedrijf, dat echter ter plaatse vooralsnog niet zal worden beëindigd. De thans aan de orde zijnde woningbouwontwikkeling wordt voldoende afgestemd op en afgeschermd van het autobedrijf om te voldoen aan het aspect "goede ruimtelijke ordening".

Onderhavig (bestemmings)plan sluit aan bij de ambities en de (beleids)doelstellingen en uitgangspunten zoals verwoord in de Structuurvisie Gerwen c.a. 2013-2020.

## **3.5.3. Sectorale Structuurvisie Wonen gemeente Nuenen c.a. 2013-2020 : Woonvisie 2013-2020 (vastgesteld d.d. 13-02-2014)**

De Sectorale Structuurvisie Wonen gemeente Nuenen c.a. 2013-2020: Woonvisie 2013- 2010 is bedoeld om een zo actueel mogelijk woonbeleid te formuleren. De woonvisie is op die manier richtinggevend voor al het beleid en de maatregelen die zijn gerelateerd aan het wonen. De visie geeft daarnaast inzicht in ontwikkelingen en trends op de (lokale) woningmarkt en formuleert ambities voor het woonbeleid voor de periode 2013-2020. Belangrijke uitgangspunten zijn het verduurzamen van de woningvoorraad, het faciliteren van (collectief) particulier opdrachtgeverschap en de verschillende doelgroepen. Nuenen is een van de meest vergrijzende gemeenten van het land. Daar moet op worden ingespeeld.

Het is geen woningbouwprogramma, zoals vroeger het volkshuisvestingsplan was. Het is een integraal plan om het wonen in Nuenen zo aangenaam en aantrekkelijk mogelijk te maken. De woonvisie wordt het afwegingskader waarop de gemeente de kwantitatieve en kwalitatieve invulling van bouwlocaties baseert en is dus van belang voor de locaties die in de toekomst in ontwikkeling worden genomen om aan de woonbehoefte te voldoen.

Tenslotte is de Woonvisie een kader voor nieuwe prestatieafspraken tussen de gemeente en de corporaties, zorginstellingen en marktpartijen.

Om op basis van het actuele beleid prestatieafspraken te kunnen maken en het woningbouwprogramma jaarlijks te kunnen actualiseren, heeft het College besloten de woonvisie aan te vullen met een 'Addendum' (vastgesteld d.d. 10-11-2016).

Uit de nieuwe analyses komt geen nieuw beeld naar voren. De gemeente kent relatief veel ouderen. Starters en doorstromers zijn het meest geneigd te verhuizen. In de bestaande voorraad zijn veel middeldure eengezinswoningen. Daar is ook veel vraag naar. Het is dus van belang doorstroming op gang te brengen. Dat kan bijvoorbeeld door levensloopbestendige woningen voor een- en tweepersoonhuishoudens op de markt te brengen. Betaalbaarheid is hierbij van groot belang.

### *Doorwerking (plan)gebied*

Het Stedelijk Gebied Eindhoven heeft met de provincie Noord-Brabant op 13 juli 2017 Regionaal Ruimtelijk Overleg afspraken gemaakt over het woningbouwprogramma voor het Stedelijk Gebied Eindhoven: het zogenaamde Afsprakenkader Wonen 2017. In dit Afsprakenkader staan maatregelen en plannen om voldoende woningen te realiseren voor het opvangen van de groei van de bevolking.

De gemeente Nuenen c.a. heeft voldoende plancapaciteit om te voorzien in de lokale woningbehoefte en daarnaast een deel van de regionale opvang voor haar rekening te nemen. Het voorliggende plan maakt onderdeel uit van deze plancapaciteit. In het Afsprakenkader is vastgelegd dat Nuenen-West, het grootste uitbreidingsplan in Nuenen voornamelijk bedoeld is voor de regionale opvang. Dat geeft ruimte voor het inzetten van andere locaties in de gemeente voor de opvang van de lokale behoefte. Gerwen ZO is specifiek bedoeld voor de opvang van, in eerste instantie, de woningbehoefte in het dorp Gerwen en daarnaast nog voor een stukje overloop uit de kernen Nederwetten en Nuenen.

De voorgestane planontwikkeling sluit aan op de ambities voor het woon- en volkshuisvestingsbeleid, zoals verwoord in de woonvisie, waarin de gemeente aangeeft dat er tot en met 2029 een woningbehoefte is van circa 3.200 woningen. Ook sluit het plan in aantal en verscheidenheid in woningen aan op het streven van de gemeente om binnen de gemeentegrenzen verschillende doelgroepen woonruimte te kunnen bieden voor de komende jaren. Zo zal 30% van de voorziene woningen in de sociale categorie vallen.

Onderhavig plan sluit aan bij de (beleids)doelstellingen en -uitgangspunten zoals verwoord in de Sectorale Structuurvisie Wonen gemeente Nuenen c.a. 2013-2020: Woonvisie 2013-2010 en het Addendum.

## **3.5.4. Klimaat en duurzaam**

Elke gemeente wil zich naar de toekomst toe klimaatbestendig en duurzaam ontwikkelen. In het verlengde hiervan verlangt een gemeente daarom van iedere bouwer een bijdrage in het milieuverantwoord bouwen.

Uit ruimtelijk oogpunt bezien, is het belangrijk om te komen tot 'duurzaam bouwen'. Duurzaam bouwen verhoogt de gebruikswaarde (functioneel), de belevingswaarde (vorm) en de toekomst (tijd) voor de bebouwde omgeving. Duurzaam bouwen is in dit geval te onderscheiden in stedenbouwkundig en bouwkundig duurzaam bouwen.

Het algemene ruimtelijke uitgangspunt van gemeenten is er verder op gericht om te komen tot 'duurzaam bouwen'. Duurzaam bouwen verhoogt de gebruikswaarde (functioneel), belevingswaarde (vorm) en de toekomst (tijd) voor de bebouwde omgeving. Duurzaam bouwen is in dit geval te onderscheiden in stedenbouwkundig en bouwkundig duurzaam bouwen. Een goed stedenbouwkundig plan draagt bij aan een duurzame toekomst en voorkomt onder andere verloedering en leegstand.

Stedenbouwkundige duurzaamheid komt tot uitdrukking in de ruimtelijke opzet en inpassing van de bebouwing. Ruimtelijke kwaliteit vormt de voorwaarde voor een goed woon- en leefmilieu. Belangrijk hierbij is het om de stedenbouwkundige structuur op een goede manier kenbaar te maken en te behouden.

Bouwkundige duurzaamheid laat zich onder andere uitdrukken in :

- duurzaam materiaalgebruik,
- slimme energetische concepten (dier resulteren in energiebesparende maatregelen),
- afvalreductie,
- vastgesteld ambitieniveau (GPR).

Bij nieuwbouw van kantoren en woningen worden binnen het Bouwbesluit eisen gesteld aan de energiezuinigheid. De Energie Prestatie Norm (EPN) is daarbij de richtlijn. Met de EPN wordt de energieprestatie van een gebouw of woning berekend. De uitkomst van een EPNberekening is de maat voor de energie-efficiëntie: het Energie Prestatie Coëfficiënt (EPC). Met de oprichting van de woningen zal hieraan worden voldaan.

## <span id="page-20-0"></span>**3.6 Archeologische en cultuurhistorische waarden**

#### **3.6.1 Cultuurhistorie**

De provincie Noord-Brabant heeft in 2011 haar cultuurhistorisch erfgoed vastgelegd op de vernieuwde Cultuurhistorische Waardenkaart (CHW). De CHW is in maart 2016 op kleine onderdelen herzien. De CHW bevat 21 cultuurhistorische en 16 archeologische landschappen van provinciaal belang. Binnen deze landschappen zijn waardevolle gebieden en complexen van cultuurhistorisch belang als zodanig aangeduid. Ook de meest recente erfgoedinformatie van het rijk is in de CHW opgenomen, zoals beschermde dorps- en stadgezichten, archeologische verwachtingswaarden en archeologische en bouwkundige monumenten.

Daarnaast is de CHW ook voor een deel opgenomen in de Verordening ruimte. Dit heeft als gevolg dat gemeenten in hun bestemmingsplannen de waarden en kenmerken van de cultuurhistorische vlakken moeten beschermen. Daarnaast biedt de Verordening ruimte mogelijkheden om complexen met een cultuurhistorisch belang te herontwikkelen, met functies en bouwmogelijkheden die elders in het buitengebied niet zijn toegestaan.

Op de Cultuurhistorische Waardenkaart zijn voor het plangebied geen specifieke waarden aangeduid.

#### **3.6.2 Archeologie**

Het Beleidsplan Archeologische Monumentenzorg (2010) is geheel in lijn met de nieuwe Wet op de Archeologische Monumentenzorg (WAMZ) en de daaraan gekoppelde stelselherziening voor de archeologische monumentenzorg. Nuenen heeft een rijk en gevarieerd bodemarchief. De hoge akkers ten oosten van de bekende Dommel en de Kleine Dommel, en de akkers langs de Hooidonkse Beek hebben al vele archeologische vondsten opgeleverd.

De meeste vindplaatsen dateren uit de IJzertijd, Romeinse tijd en middeleeuwen en verschaffen de nodige aanwijzingen voor politieke, religieuze en economische activiteiten die uitstijgen boven het niveau van "gewone" agrarische gemeenschappen. Ondanks de omvangrijke erosie als gevolg van de woningbouw en ontgrondingen, is er nog veel in de bodem bewaard. Nuenen kent naast terreinen met een beschermde monumentenstatus ook een flink aantal terreinen met een vastgestelde archeologische waarde.

Binnen het grondgebied van Nuenen worden drie archeologische verwachtingszones onderscheiden op grond van de beredeneerde dichtheid aan archeologische sporen en vondsten. Het is het waard het resterende bestand aan archeologische vindplaatsen, op verantwoorde wijze te beheren, voor toekomstig onderzoek en generaties, maar wellicht kunnen de resten van het Nuenense verleden in de toekomst ook een belangrijke inspiratiebron gaan vormen voor het vergroten van de ruimtelijke kwaliteit en het versterken van de identiteit van de Nuenense gemeenschap.

Het plangebied valt binnen het Beleidsplan Archeologische Monumentenzorg geheel onder "gebied 3b gebied met hoge verwachting met esdek (zie hieronder). Bij bodemingrepen die groter zijn dan 500 m2 is nader archeologisch onderzoek nodig. Die oppervlaktemaat wordt ruimschoots overschreden.

Aldus is in het kader van dit bestemmingsplan gekomen tot archeologisch onderzoek door Transect BV, neergelegd in haar rapportage van 30-10-2018, "*Nuenen, Kerkakkers , gemeente Nuenen c.a. (NB). Een Archeologisch Bureauonderzoek (BO) en Inventariserend Veldonderzoek (IVO), verkennende fase."*, welk onderzoek als **bijlage 5** bij deze toelichting is opgenomen.

Als conclusie en advies is in voormelde rapportage het navolgende opgenomen :

*Op basis van het archeologisch vooronderzoek is de verwachting op het aantreffen van intacte archeologische waarden voor de perioden Paleolithicum – Vroege Middeleeuwen hoog. Deze verwachting is gebaseerd op het aantreffen van een cultuurlaag en (bijna) intacte podzol, in combinatie met de aanwezigheid van archeologische indicatoren. Daarnaast is het gehele plangebied gelegen op een wat hogere dekzandrug, die in het landschap van oorsprong een aantrekkelijke locatie vormt voor nederzettingen of andere vormen van landgebruik. Eventueel aanwezige resten kunnen goed geconserveerd zijn, aangezien de top van het dekzand op basis* 

*van het veldonderzoek begraven ligt onder een 80-110 cm dik esdek, dat met uitzondering van een bouwvoor, onvergraven is.*

#### *Advies*

*Binnen het plangebied zullen naar verwachting archeologische waarden worden verstoord door de voorgenomen werkzaamheden op het terrein. Deze waarden zullen zich voornamelijk bevinden in het oostelijke en westelijke gedeelte van het plangebied. Voor de delen direct aan weerszijden van de weg geldt een middelhoge verwachting. Hoewel een eventuele cultuurlaag of intacte bodem ontbreekt, is de kans op het aantreffen van grondsporen in dit gedeelte aanwezig. Het archeologisch relevante niveau wordt gevormd door het dekzand en eventueel een bovenliggende cultuurlaag. Deze laag is in boringen aangetroffen op een diepte van circa 80 tot 110 cm -Mv. Bij bodemingrepen dieper dan 60 cm -Mv moet daarom rekening worden gehouden met aanvullende archeologische maatregelen aangezien dan bij graafwerkzaamheden eventueel aanwezige waarden kunnen worden verstoord.* 

*Gezien de kans op aantreffen van archeologische waarden in het plangebied worden proefsleuven geadviseerd om de aard, omvang en kwaliteit van deze archeologische waarden vast te stellen. De focus hierbij zou dan op het meest oostelijke gedeelte van het plangebied liggen, daar waar de intacte podzol en cultuurlagen zijn aangetroffen. Aangezien het meest westelijke deel van het plangebied onbebouwd blijft en daar geen graafwerkzaamheden gaan plaatsvinden (conform de verkregen bouwplannen), hoeft dit gebied voorlopig nog niet nader onderzocht te worden. Bij eventuele toekomstige verstoringen wordt geadviseerd een proefsleuvenonderzoek uit te voeren om de aard, omvang en kwaliteit van archeologische waarden aldaar vast te stellen.*

In de regels is middels de dubbelbestemming 'Waarde - Archeologie hoog' het aspect archeologie voldoende geborgd.

### <span id="page-22-0"></span>**3.7 Verkeer en parkeren**

#### *Ontsluiting*

De woningen worden via een eigen ontsluitingsweg ontsloten via de Kerkakkers, welke rechtsreeks in verbinding met de Smits van Oyenlaan. Door de toevoeging van 5 woningen is slechts sprake van een beperkte toename van verkeersbewegingen. Deze kunnen door de huidige wegenstructuur worden opgevangen.

#### *Parkeren*

De gemeente Nuenen c.a. streeft naar een goede parkeerbalans op nieuw te ontwikkelen percelen, zodat er voldoende parkeergelegenheid op eigen terrein moet (kunnen) worden gerealiseerd.

Voor de inrichting van de openbare ruimte (wegen, voetpaden, parkeerplaatsen etc.) en de parkeernormen is uitgegaan van de ASVV 2012 (maatvoering) en CROW-publicatie 317 'Kencijfers parkeren en verkeersgeneratie', oktober 2012.

Het plangebied wordt getypeerd als 'niet stedelijk' gelegen in de 'rest bebouwde kom'. Een vrijstaande koopwoning binnen de bebouwde kom in een matig stedelijk gebied heeft een parkeerbehoefte van 2,3 parkeerplaatsen per woning.

Ten behoeve van het planvoornemen dienen aldus 12 parkeerplaatsen te worden gerealiseerd op eigen terrein. Daarmee voldoet het planvoornemen aan de gemeentelijke parkeernorm.

# <span id="page-23-0"></span>**3.8 Kabels en leidingen**

Binnen het plangebied en de directe omgeving daarvan is geen sprake van de aanwezigheid van kabels en leidingen, die om een beschermende regeling vragen in het bestemmingsplan, dan wel die beperkingen opleggen aan ontwikkelingen in de directe omgeving.

Boven het plangebied is geen straalpad aanwezig, dat beperkingen aan het plangebied zou kunnen opleggen.

# <span id="page-24-0"></span>**Hoofdstuk 4 Milieuparagraaf**

# <span id="page-24-1"></span>**4.1 Bedrijven en milieuzonering**

Om de toelaatbaarheid van woningen en bedrijfsactiviteiten in een bestemmingsplan vast te leggen wordt gebruik gemaakt van een milieuzonering. Deze zorgt ervoor dat milieubelastende functies (zoals sommige bedrijven) en milieugevoelige functies (zoals woningen), waar nodig, ruimtelijk voldoende worden gescheiden.

Het bestemmingsplan betreft een kleinschalige uitbreiding van de kern Gerwen, nabij enkele andere niet-woonfuncties op de rand van het buitengebied en de bebouwde kom. In de directe omgeving van het plangebied komen naast woningen meerdere functies voor: een metaalbedrijf, een autobedrijf, een parkeerterrein, twee agrarische bedrijven en sportvelden t.b.v. tennis en voetbal. Op basis hiervan kan worden uitgegaan van de toekenning van gemengd gebied, al is de directe omgeving van het gebied voornamelijk voorzien van de functie wonen. De richtafstanden kunnen met één afstandsstap worden verlaagd, omdat sprake is van gemengd gebied.

Ten deze zijn relevant de activiteiten van het autobedrijf (Tonnie v.d. Heijden), het metaalbedrijf (GS Staalwerken), de sportclubs en de agrarische bedrijven (paardenhouderij en een kwekerij aan de Alvershool).

Er is sprake van een goede ruimtelijke ordening indien aan de richtafstand kan worden voldaan tussen de grens van de bestemming die bedrijven (of andere milieubelastende functies) toelaat en anderzijds de uiterste situering van de gevel van een woning die volgens het bestemmingsplan of via vergunningvrij bouwen mogelijk is.

| SBI-code      | Type inrichting                                                  | Milieucategorie +<br>richtafstand<br>(- 1 afstandsstap) | Afstand        |
|---------------|------------------------------------------------------------------|---------------------------------------------------------|----------------|
| 451, 452, 454 | Handel in auto's en motorfietsen,<br>reparatie- servicebedrijven | Categorie 2; 10 meter                                   | Circa 3 meter  |
| 251, 331      | Constructiewerkplaatsen, gesloten<br>gebouw (>200 m2 p.o.)       | Categorie 3.2, 50 meter                                 | Circa 15 meter |

Aan de richtafstanden voor zowel het metaalbedrijf als het autobedrijf kan niet worden voldaan. In dit geval betreft het meest maatgevende hinderaspect geluid. Hiertoe is een akoestisch onderzoek uitgevoerd, dat als bijlage bij deze toelichting is opgenomen. In dit onderzoek is gemotiveerd dat t.o.v. het autobedrijf reeds dichter bijgelegen woningen aanwezig zijn die het toetsingskader vormen voor de inrichting. Ook gezien het feit dat een (romney)loods is gesitueerd in de zuidoostelijke hoek van het autobedrijf.

Voor wat betreft het metaalbedrijf wordt middels een voorwaardelijke verplichting in de regels en op de verbeelding voldoende geborgd dat qua geluidbelasting kan worden voldaan aan de terzake te respecteren kaders.

Wat betreft het parkeerterrein, de twee agrarische bedrijven en de sportvelden kan worden voldaan aan de richtafstanden rekening houdende met de verlaging van één afstandsstap.

De conclusie is, dat niet voor alle inrichtingen kan worden voldaan aan de richtafstanden. Uit akoestisch onderzoek is echter gebleken dat er sprake is van een goed woon- en leefklimaat indien een scherm wordt geplaatst (tuinmuur). In de regels van dit bestemmingsplan is zulks met een voorwaardelijke verplichting geregeld.

Anderzijds worden inrichtingen niet in hun bedrijfsvoering belemmerd. De conclusie is dat sprake is van een goede ruimtelijke ordening indien aan de voorwaardelijke verplichting wordt voldaan.

# <span id="page-25-0"></span>**4.2 Geluid**

## **4.2.1 Normstelling en geluidsbronnen**

De normstelling voor geluid is geregeld in de Wet geluidhinder, de Wet milieubeheer en de Wet luchtvaart. Het betreft normen voor industrielawaai, weg- en railverkeerslawaai en luchtvaartlawaai. Er wordt uitgegaan van voorkeursgrenswaarden, waarvan met ontheffing tot een bepaalde maximum hoogte in een aantal gevallen mag worden afgeweken.

De normstelling heeft tot doel nieuwe geluidhindersituaties en daarmee gezondheidsschade te voorkomen. Om dit doel te bereiken worden zones gedefinieerd, waarbinnen plannen met geluidgevoelige bestemmingen moeten worden getoetst aan de normen. Volgens de Wet geluidhinder gelden er voorkeursgrenswaarden en maximale ontheffingswaarden. Bij de voorkeursgrenswaarde mag worden verondersteld dat het percentage gehinderden beperkt is. Wanneer een maximale ontheffingswaarde wordt overschreden dan is er sprake van een locatie die in beginsel niet geschikt is voor de vestiging van een geluidgevoelige bestemming. Bij plannen met geluidbelastingen in de bandbreedte tussen voorkeursgrenswaarde en maximale ontheffingswaarde moet er een nadere afweging worden gemaakt in hoeverre bron en/of overdrachtmaatregelen kunnen worden getroffen om de geluidbelastingen te beperken. Voorbeelden van bronmaatregelen zijn een stiller wegdek en een verlaging van de snelheid bij auto's. Geluidschermen en geluidwallen zijn voorbeelden van overdrachtsmaatregelen.

### **4.2.2 Railverkeerslawaai, industrielawaai, luchtverkeerslawaai**

Het plangebied ligt niet in de nabijheid van enige spoorlijn. Het aspect railverkeerslawaai is dan ook niet aan de orde op onderhavig plan.

Het plan ligt niet in de zone van een industrieterrein in de zin van de Wet geluidhinder, waarop de vestiging van zogenaamde grote lawaaimakers is toegestaan. Het aspect industrielawaai is dan ook niet aan de orde op onderhavig plan.

Het plangebied ligt op hemelsbreed circa 12 km van de luchthaven Eindhoven. Dit is een militair vliegveld met medegebruik door de burgerluchtvaart (Eindhoven Airport). Vanaf 1 november 2009 geldt de Wet luchtvaart. Deze wet omvat een nieuw stelsel van besluitvorming en normen voor alle luchthavens, met uitzondering van Schiphol.

Conform de systematiek van deze wet is voor luchthaven Eindhoven één luchthavenbesluit vastgesteld met een militaire geluidsruimte voor militair vliegverkeer en een burgergeluidsruimte voor het commercieel burgermedegebruik. Het luchthavenbesluit is op 26 september 2014 vastgesteld. Met dit besluit is de 35Ke-geluidszone rond de luchthaven vastgelegd als grens van de geluidsbelasting van het gezamenlijke militaire en civiele vliegverkeer. Het plangebied ligt niet binnen deze vastgestelde geluidszone (35Kecontouren. Deze geluidszone werkt daarom niet belemmerend voor onderhavig plangebied.

## **4.2.3 Wegverkeerslawaai**

Langs alle wegen bevinden zich als gevolg van de Wet geluidhinder geluidzones, met uitzondering van woonerven en 30 km/h-gebieden. Binnen de geluidzone van een weg moet de geluidsbelasting aan de gevel van nieuwe geluidsgevoelige bestemmingen aan bepaalde wettelijke normen voldoen Het bestemmingsplan voorziet in de bouw van woningen, zijnde nieuwe geluidgevoelige bestemmingen, zodat nader akoestisch onderzoek naar geluidbelastingen ten gevolge van het wegverkeerslawaai noodzakelijk is.

In het voorliggend plan zijn de diverse woningen als geluidgevoelige bestemmingen opgenomen. Aldus is door db/a consultants (Projectnummer AR 10.471/7, d.d. 07-02-2020) een akoestisch onderzoek ten aanzien van het aspect wegverkeerslawaai uitgevoerd, waarbij de zogenaamde "Nieuwe situatie" is getoetst aan de normstelling van de Wet geluidhinder (Wgh). Op basis van de resultaten hiervan is vervolgens beoordeeld of voor het project extra geluidwerende maatregelen noodzakelijk zijn. De uitkomsten van dit onderzoek zijn als **bijlage 1** bij deze toelichting opgenomen.

Het plan ligt in de zone van de Smits van Oyenlaan en de Laan van Gerwen. De overige wegen in en nabij het plangebied - De Kerkakkers, De Polder en de Heuvel - zijn 30 km per uur wegen. Deze wegen en woonerven hebben volgens de Wet geluidhinder geen zone, zodat hiervoor geen hogere waarden kunnen worden aangevraagd of verleend. In het kader van een goede ruimtelijke ordening dient wel te worden beoordeeld of de geluidbelasting op de gevels van nieuw te bouwen woningen nabij wegen met een maximumsnelheid van 30 km/uur voldoet aan de voorkeursgrenswaarden van 48 dB.

Op basis van het voorgaande is voor wel zowel de zoneplichtige wegen als voor de genoemde 30-km/uurwegen in voormeld onderzoek getoetst of de geluidsbelasting van de nieuw te bouwen woningen voldoet aan de voorkeursgrenswaarde. De voornaamste bevindingen en conclusies zijn hieronder weergegeven :

De maximale geluidsbelasting *Lden* (inclusief aftrek) ten gevolge van het wegverkeer op de maatgevende Smits van Oyenlaan bedraagt maximaal 54 dB op de 1e verdieping van de zuidgevel van de woningen 1, 2 en 4. De voorkeursgrenswaarde wordt hierbij met 6 dB overschreden. De maximale ontheffingswaarde van 63 dB wordt niet overschreden.

Uit voorliggend onderzoek kan geconcludeerd worden dat het terugbrengen van de geluidsbelasting naar de voorkeurswaarde 48 dB op de gevels in de onderhavige situatie redelijkerwijs niet mogelijk en niet gewenst is. Vanwege de overschrijding wordt geadviseerd bij het gemeentebestuur van Nuenen een ontheffing tot een hogere waarde te vragen van de achtergevel.

In het kader van het standaard Hogere waarde beleid wordt met de planontwikkeling tenminste voldaan aan de onderstaande criteria :

- De nieuwe woonbestemmingen hebben een geluidluwe gevel (linkerzijgevel begane grond);
- Het geluidsniveau binnen de buitenruimte is niet hoger dan 5 dB ten opzichte van de geluidsbelasting van de geluidsluwe linkerzijgevel;
- Het bouwontwerp voldoet aan de eisen conform het Bouwbesluit.

Op grond van het vorenstaande is een procedure hogere grenswaarde doorlopen, waarvan het ontwerp besluit hogere waarde samen met het bestemmingsplan ter inzage heeft gelegen. Het besluit hogere waarde is definitief geworden bij besluit van het college van burgemeester en wethouders d.d. 7 januari 2020.

### **4.2.4. Bedrijvigheid en geluid**

In het kader van "goede ruimtelijke ordening" moet aandacht worden besteed aan het aanwezige geluid van bestaande bedrijven in de omgeving van de voorziene 5 woningen. De geluidsbelasting van deze woningen vanwege bestaande bedrijfsactiviteiten mag niet te hoog zijn, maar ook mag de nieuwe woningbouw de bestaande bedrijven niet in hun bedrijfsvoering beperken.

Hiertoe is in voormeld door db/a consultants (Projectnummer AR 10.471/7, d.d. 07-02-2020) uitgevoerde akoestisch onderzoek (**bijlage 1**) is ook ingegaan op het aspect industrielawaai.

#### *GS Staalwerken*

Ten opzichte van het metaalbedrijf zijn de nieuwe woningen direct geprojecteerd aan de zuidzijde van het buitenterrein. Daarom is onderzoek onderzocht of de nieuwe woningen geen belemmering vormen voor de vergunde geluidsvoorschriften van het metaalbedrijf.

Het metaalbedrijf is ingedeeld in milieucategorie 3.2. De richtafstand voor geluid bedraagt voor deze categorie 50 meter bij een omgevingstype "gemengd gebied" en wordt hierbij overschreden.

Het langtijdgemiddelde beoordelingsniveau (LAr,LT) ten gevolge van de bij de inrichting aanwezige installaties en van de plaatsvindende activiteiten bedraagt :

- woning 1 : ten hoogste 52 dB(A) in de dagperiode en respectievelijk 50 dB(A) en 28 dB(A) in de avond- en nachtperiode met piekgeluidniveaus tot LAmax 70 dB(A) in de dagperiode en tot LAmax 62 dB(A) in de nachtperiode op de noordgevel.
- woning 2 : ten hoogste 49 dB(A) in de dagperiode en respectievelijk 48 dB(A) en 33 dB(A) in de avond- en nachtperiode met piekgeluidniveaus tot LAmax 60 dB(A) in de nachtperiode op de noordgevel.
- Woning 3 : ten hoogste Letmaal 47 dB(A) met piekgeluidniveaus tot LAmax 56 dB(A) in de nachtperiode.

Uit een nadere analyse van de deelbijdragen blijkt dat de overschrijding van het langtijdgemiddelde beoordelingsniveau in de *dagperiode* wordt veroorzaakt door een combinatie van diverse in de geluidrapportage genoemde activiteiten en werkzaamheden en dat de overschrijding van het langtijdgemiddeld beoordelingsniveau in de *avondperiode* wordt veroorzaakt door de houtmotinstallatie die in de avondperiode gedurende 2 uur in bedrijf is.

Met deze resultaten wordt niet voldaan aan de richtwaarden conform de VNG-uitgave "Bedrijven en milieuzonering", en is er geen sprake van een "goed woon- en leefklimaat". Tevens kan worden geconcludeerd, dat de inrichting "GS Staalwerken Groep B.V." zonder maatregelen kan worden belemmerd in haar vergunde geluidssituatie ten gevolge van de komst van de nieuwe woningen.

Wanneer echter de benoemde gevels zoals in onderstaande afbeelding van zowel de begane grond als de 1e verdieping worden uitgevoerd als "doof" kan worden voldaan aan de richtwaarden conform de VNG-uitgave "Bedrijven en milieuzonering", is er sprake van een "goed woon- en leefklimaat" en wordt voldaan aan de grenswaarden conform het Activiteitenbesluit.

Tevens dient te worden opgericht en in stand gehouden een afscherming van 2.5 meter hoog, met een massa van tenminste 15 kg/m² tussen de erfgrens van de inrichting en de planontwikkeling, zoals op onderstaande tekening met blauwe lijn en rode pijlen weergegeven. Door de realisatie en instandhouding van deze muur zal – in combinatie met de dove gevels - in de woningen alsook ook in de tuinen behorende bij de woningen (ondanks dat deze tuinen geen geluidgevoelige objecten zijn) sprake zijn van een voldoende aanvaardbare geluidsituatie zoals in voormeld akoestisch onderzoek nader beschreven.

Ter borging van zowel realisatie alsook instandhouding van de muur alsmede van de dove gevels worden in de regels dienaangaande een voorwaardelijke verplichtingen opgenomen, op basis waarvan woongebruik enkel is toegestaan indien genoemde voorzieningen zijn gerealiseerd en in stand blijven.

Met deze resultaten wordt voldaan aan de richtwaarden conform de VNG-uitgave "Bedrijven en milieuzonering", is sprake van een "goed woon- en leefklimaat" zowel in de woningen alsook in de bijbehorende tuinen.

Hiermee staat tevens voldoende vast dat het bedrijf "GS Staalwerken Groep B.V." niet wordt belemmerd in haar vergunde geluidssituatie ten gevolge van de komst van de nieuwe woningen, e.e.a. gerelateerd aan de aanwezigheid van de bestaande woningen in de directe nabijheid van het bedrijf, welke reeds thans van belang zijn voor de geluidsruimte van het bedrijf. De komst van nieuwe woningen met inachtneming van bovenstaande maatregelen brengt ten aanzien van het aspect geluid geen aanvullende beperkingen voor het bedrijf.

### *Indirecte hinder*

Het geluidsniveau ten gevolge van de voertuigbewegingen over de openbare weg bedraagt ter plaatse van de maatgevende voorgevel van de nieuwe woning 2 maximaal (*Letmaal*) 44 dB(A) en voldoet daarmee aan de voorkeursgrenswaarde uit de VROM-circulaire van 29 februari 1996.

## *Autobedrijf Tonnie v.d. Heijden*

In de directe omgeving van het autobedrijf Tonnie v.d. Heijden, met name aan weerszijde van de toerit, zijn op zeer korte afstand enkele woningen gelegen (Kerkakkers 22-24) waar zich, met het komen en gaan van voertuigen, de meest relevante geluidbronnen bevinden. Ten opzichte van de nieuwe planlocatie zijn de meest relevante geluidsbronnen afgeschermd door het bedrijfsgebouw. Aldus kan geconcludeerd worden, dat het autobedrijf niet belemmerd wordt in haar vergunde geluidsruimte en dat dienaangaande geen nader akoestisch onderzoek noodzakelijk is.

Conform de handreiking VNG-uitgave "Bedrijven en milieuzonering" is het autobedrijf ingedeeld in milieucategorie 2 waarvoor de richtafstand voor geluid 30 meter bedraagt. De locatie is een gemengd gebied als bedoeld in de VNG uitgave, zodat de richtafstand met 1 stap mag worden teruggebracht tot 10 meter. Dit is ook verantwoord in het concrete geval tem opzichte van de geprojecteerde woningen omdat in de directe nabijheid van het autobedrijf reeds sprake is van diverse bestaande woonbebouwing. Ten aanzien van deze bestaande woningen moet worden voldaan aan de wettelijke geluidsnormen. Hiermee staat voldoende vast dat ook ten opzichte van de geprojecteerde woningen sprake zal zijn van een goed woon en leefklimaat in de nabijheid van het autobedrijf.

### **Voetbalclub RKGSV**

Het langtijdgemiddeld beoordelingsniveau ten gevolge van de bij de voetbalclub plaatsvindende activiteiten bedraagt op de oostgevel van de nieuwe woonbestemming 1 ten hoogste *Letmaal* 47 dB(A) met piekgeluidniveaus tot *LAmax* 71 dB(A) in de dagperiode en tot *LAmax* 67 dB(A) in de avondperiode.

De overschrijding in de dagperiode wordt veroorzaakt door het scheidsrechterfluitje. De grenswaarde in de avondperiode wordt veroorzaakt door het luid schreeuwen van terrasbezoekers. Conform lid 1 en 3 artikel 2.18 van het Activiteitenbesluit, wordt het maximale geluidsniveau ten gevolge van het stemgeluid van personen en het verrichten in de open lucht van sportactiviteiten uitgezonderd van toetsing. Er wordt voldaan aan de grenswaarden uit het Activiteitenbesluit.

Volgens de VNG-uitgave "Bedrijven en milieuzonering" wordt het maximale geluidsniveau (*LAmax*) op de oostgevel van woning 1 met 2 dB(A) overschreden in de avondperiode. Geadviseerd wordt om de oostgevel van woning 1 uit te voeren als een 'dove' gevel en de buitenruimte van de woningen niet aan de zijde van de sportvelden te realiseren zodat sprake is van een geluidluwe buitenruimte. Dit is vervolgens in de regels middels een voorwaardelijke verplichting geborgd.

## **4.2.5. Conclusie**

Geconcludeerd kan worden dat, wanneer wordt gerealiseerd en in stand gehouden de (in de regels geborgde) :

- afscherming van 2.5 meter hoog, met een massa van tenminste 15 kg/m² tussen de erfgrens van de inrichting en de planontwikkeling alsmede
- uitvoering van twee gevels (gedeeltelijk) van woningen 1 en 2 als een 'dove' gevel

wordt voldaan aan de richtwaarden conform de VNG-uitgave "Bedrijven en milieuzonering" en de omliggende inrichtingen niet worden belemmerd in hun vergunde activiteiten.

Tevens voldoet de projectontwikkeling aan de criteria van het standaard Hogere waarde beleid en kunnen Burgemeester en Wethouders ontheffing verlenen om een hogere geluidsbelasting toe te staan.

Het aspect geluid vormt aldus geen belemmering voor de voorgestane invulling van het plangebied c.q. totstandkoming van het onderhavige bestemmingsplan.

## <span id="page-30-0"></span>**4.3 Luchtkwaliteit**

### **4.3.1 Wettelijk kader**

Hoofdstuk 5 (met name onder titel 5.2) van de Wet milieubeheer bevat bepalingen over luchtkwaliteit. Dit hoofdstuk voorziet onder meer in een gebiedsgerichte aanpak van de luchtkwaliteit via het Nationaal Samenwerkingsprogramma Luchtkwaliteit (NSL). Het Rijk, provincies en gemeenten werken in het NSL-programma samen aan maatregelen om de luchtkwaliteit te verbeteren. Dit gebeurt zodanig dat voldaan wordt aan de daartoe gestelde normen, ook in gebieden waar nu de normen voor luchtkwaliteit niet worden gehaald (overschrijdingsgebieden). De programma-aanpak zorgt voor een flexibele koppeling tussen ruimtelijke activiteiten en milieugevolgen. Hierdoor kunnen ruimtelijke ontwikkelingen doorgang vinden, terwijl ondertussen maatregelen ter verbetering van de luchtkwaliteit worden uitgevoerd.

Sinds 1 januari 2015 moet voldaan worden aan de Europese grenswaarden: voor stikstofdioxide (NO2) geldt een jaargemiddelde van 40 microgram/m³ (μg/m³), voor fijnstof (PM10) geldt een jaargemiddelde van 40 microgram/m³ en een daggemiddelde van 50 microgram/m³. Het daggemiddelde mag jaarlijks maximaal 35 keer worden overschreden. Voor jaargemiddelde concentratie voor PM2,5 geldt een grenswaarde van 25 microgram/m³. In Eindhoven is de jaargemiddelde concentratie voor PM2,5 overal lager dan 20 microgram/m³.

In artikel 4 van het 'Besluit niet in betekenende mate bijdragen (luchtkwaliteitseisen)' en de bijlagen van de 'Regeling niet in betekenende mate bijdragen (luchtkwaliteitseisen)' is voor bepaalde categorieën projecten met getalsmatige grenzen vastgesteld dat deze 'niet in betekenende mate' bijdragen aan de luchtverontreiniging. Deze mogen zonder toetsing aan de grenswaarden voor luchtkwaliteit uitgevoerd worden. Dit geldt o.a. voor woningbouwlocaties die niet meer dan 1500 nieuwe woningen omvatten in de situatie met 1 ontsluitingsweg of niet meer dan 3000 nieuwe woningen omvatten in de situatie met 2 ontsluitingswegen. Voor nieuwe kantoorlocaties die niet meer dan 100.000 m2 bruto vloeroppervlakte (van alle binnenruimten) omvatten bij minimaal 1 ontsluitingsweg of niet meer dan 200.000 m2 bruto vloeroppervlakte bij minimaal 2 ontsluitingswegen met een gelijkmatige verkeersverdeling.

Wanneer projecten wel in betekenende mate bijdragen aan de luchtkwaliteit, dient luchtonderzoek uitgevoerd te worden en moet worden getoetst aan de normen.

Kort samengevat dienen nieuwe plannen te worden beoordeeld op basis van artikel 5.16 van de Wet milieubeheer. Luchtkwaliteitseisen vormen geen belemmering voor ruimtelijke ontwikkelingen mits:

- er geen sprake is van een feitelijke of dreigende overschrijding van een grenswaarde;
- een project, al dan niet per saldo, niet tot een verslechtering van de luchtkwaliteit leidt;
- een project 'niet in betekenende mate' bijdraagt aan de luchtverontreiniging;
- een project is opgenomen in een regionaal programma van maatregelen of in het NSL.

#### **4.3.2 Besluit gevoelige bestemmingen**

Met deze Algemene Maatregel van Bestuur wordt de vestiging van zogeheten 'gevoelige bestemmingen' in de nabijheid van provinciale en rijkswegen beperkt. Dit heeft consequenties voor de ruimtelijke ordening. Het 'Besluit gevoelige bestemmingen (luchtkwaliteitseisen)' is gebaseerd op artikel 5.16a van de Wet milieubeheer.

Het besluit is gericht op de bescherming van mensen met een verhoogde gevoeligheid voor stikstofdioxide en fijnstof. Het gaat met name om kinderen, ouderen en zieken. Het besluit voorziet in zones waarbinnen luchtkwaliteitsonderzoek nodig is als een 'gevoelige bestemmingen' wordt mogelijk gemaakt. Voor rijkswegen geldt een zone van 300 meter aan weerszijden en langs provinciale wegen 50 meter, gemeten vanaf de rand van de weg.

De volgende gebouwen met de bijbehorende terreinen zijn aangemerkt als 'gevoelige bestemming': scholen, kinderdagverblijven, en verzorgings-, verpleeg- en bejaardentehuizen. Het gaat hierbij niet om bestemmingen in de meest enge zin van het woord, maar om alle vergelijkbare functies, ongeacht de exacte aanduiding ervan in bestemmingsplannen en andere besluiten. Van doorslaggevend belang is de (voorziene) functie van het gebouw en het bijbehorende terrein. In de context van dit besluit worden ziekenhuizen, woningen en sportaccommodaties niet als gevoelige bestemming gezien.

In aanvulling op het Besluit gevoelige bestemmingen is er een Brabantse "Handreiking gevoelige bestemmingen luchtkwaliteit" opgesteld (maar in Eindhoven (nog) niet vastgesteld). Deze Handreiking heeft als uitgangspunt geheel nieuwe bestemmingen voor kinderen en ouderen (conform de AMvB gevoelige bestemmingen) niet te situeren binnen 50 meter van de wegrand van drukke gemeentelijke wegen (als eerstelijns bebouwing) of binnen 300 meter van snelwegen, ongeacht de berekende concentraties.

## **4.3.3 Goede ruimtelijke ordening**

Naast toetsing aan de 'Wet luchtkwaliteit' en het 'Besluit gevoelige bestemmingen' dient op basis van artikel 3.1. Wro altijd te worden onderzocht of sprake is van een goede ruimtelijke ordening. Die verplichting heeft in dit verband betrekking op situaties waarop het Besluit gevoelige bestemmingen niet ziet, maar die vanuit het oogpunt van goede ruimtelijke ordening onwenselijk zijn, bijvoorbeeld de bouw van woningen langs een snelweg of de bouw van een school langs een drukke binnenstedelijke weg.

In het algemeen is het verstandig om terughoudend te zijn met de vestiging van gevoelige bestemmingen nabij drukke (snel)wegen. De Gezondheidsraad concludeert niet voor niets dat ook bij concentraties beneden de grenswaarden gezondheidsschade kan optreden.

### **4.3.4 Planbeschrijving en toetsing**

Plannen hebben een negatief effect op de luchtkwaliteit, zodra de verkeersbewegingen in ruime mate toenemen. Ter vergelijking, een effect op de luchtkwaliteit hoeft pas aangetoond te worden als sprake is van de bouw van minimaal 1.500 woningen. Het programma dat in het plangebied zal worden gerealiseerd omvat de realisatie van 5 woningen en heeft een veel lagere verkeersaantrekkende functie dan 1.500 nieuwe woningen. Hierdoor valt het plan ruim onder de 3% grens voor PM10 of NO2. Het plan draagt dan ook 'niet in betekenende mate' (NIBM) bij aan de luchtverontreiniging. Een toets aan grenswaarden voor luchtkwaliteit kan daarom achterwege blijven.

Het bouwplan binnen het plangebied voorziet niet in gevoelige bestemmingen, noch is het plangebied gelegen in de nabijheid van een provinciale of rijksweg. Om die reden vindt het Besluit gevoelige bestemmingen in dit gebied geen toepassing.

Gezien het voorgaande kan geconcludeerd dat het aspect luchtkwaliteit geen belemmering vormt voor de ontwikkeling. c.q. geen invloed heeft op de ruimtelijke ontwikkelingsmogelijkheden van het plangebied.

De kaart van de monitoring van het Nationaal Samenwerkingsprogramma Luchtkwaliteit (NSL) [(www.nsl-monitoring.nl/)](http://www.nsl-monitoring.nl/) maakt duidelijk dat de concentraties luchtvervuilende stoffen in het plangebied onder de grenswaarden liggen. Uit toepassing van deze kaart blijkt ten aanzien van de concentraties NO2, PM10 en PM2,5 nabij het plangebied blijkt dat ruimschoots wordt gebleven onder de immissienormen voor deze stoffen (titel 5.2 van de Wet milieubeheer) van NO2: 40,0 μg/m3, PM10: 40,0 μg/m3 en PM2,5: 25,0 μg/m3. Op een afstand van 10 meter van de weg (de rekenpunten uit de NSL-monitoringstool) wordt ruimschoots aan deze normen voor luchtkwaliteit voldaan.

NSL monitoringstool : NO2 – concentratie

NSL monitoringstool : PM10 – concentratie

NSL monitoringstool : PM2,5 – concentratie

Gesteld kan worden dat de luchtkwaliteit zal voldoen aan de grenswaarden en dat de luchtkwaliteit verder geen belemmeringen vormt voor de te volgen procedure. Het plan voldoet aan de uitvoeringsregels uit het Besluit Nibm en de Regeling Nibm. Aanvullende berekeningen zijn in het kader van het aspect luchtkwaliteit niet aan de orde.

Verder geldt dat de planlocatie niet is gelegen binnen een zone van 300 meter vanaf de rand van een Rijksweg en ook niet (meer) binnen een zone van 50 meter vanaf de rand van een provinciale weg.

Het plan heeft derhalve geen negatieve invloed op de heersende achtergrondconcentraties luchtverontreinigende stoffen in de directe omgeving van de planlocatie. Vice versa hebben heersende achtergrondconcentraties luchtverontreinigende stoffen in Gerwen ook geen negatieve invloed op de planlocatie.

Het aspect luchtkwaliteit levert derhalve geen beperking en/of belemmeringen op aan de planontwikkeling.

## <span id="page-34-0"></span>**4.4 Externe veiligheid**

Het externe veiligheid beleid is gericht op het beheersen van risico´s en de effecten van calamiteiten en het bevorderen van de veiligheid van personen in de omgeving van activiteiten (bedrijven en transport) met gevaarlijke stoffen. Dat gebeurt door te voorkomen dat te dicht bij gevoelige bestemmingen activiteiten met gevaarlijke stoffen plaatsvinden, door de zelfredzaamheid te bevorderen en door de calamiteitenbestrijding te optimaliseren.

In deze paragraaf wordt ingegaan op externe veiligheid in relatie tot verschillende risicovolle bronnen en/of objecten in en nabij het plangebied. Eerst wordt het wettelijk kader op nationaal niveau beschreven, daarna het gemeentelijk beleid en vervolgens overige wet- en regelgeving die voor het plangebied relevant is. Tot slot wordt het groepsrisico verantwoord.

### **4.4.1 Wettelijk kader**

Het Rijksbeleid voor externe veiligheid is gericht op het beperken en beheersen van risico's voor de omgeving vanwege het :

- gebruik, de opslag en de productie van gevaarlijke stoffen door bedrijven (inrichtingen);
- transport van gevaarlijke stoffen (openbare wegen, waterwegen, spoorwegen en buisleidingen);
- gebruik van luchthavens.

Dat gebeurt o.a. door te voorkomen dat te dicht bij kwetsbare bestemmingen activiteiten met gevaarlijke stoffen plaatsvinden, door de zelfredzaamheid te bevorderen en door de calamiteitenbestrijding te optimaliseren.

Voor ruimtelijke ontwikkelingen moet getoetst worden aan het Besluit externe veiligheid inrichtingen (Bevi), het Besluit externe veiligheid buisleidingen (Bevb) en het Besluit externe veiligheid transportroutes (Bevt).

Bij externe veiligheid wordt onderscheid gemaakt tussen Plaatsgebonden risico en Groepsrisico :

#### *Plaatsgebonden Risico (PR)*

*Dit is een maat voor de kans dat iemand dodelijk getroffen kan worden door een calamiteit met een gevaarlijke stof. De gestelde norm is een ten minste in acht te nemen grenswaarde (PR 10- 6/jr) die niet mag worden overschreden ten aanzien van 'kwetsbare objecten', alsmede een zoveel mogelijk te bereiken richtwaarde (PR 10-6/jr) ten aanzien van 'beperkt kwetsbare objecten';*

#### *Groepsrisico (GR)*

*Dit is een maat voor de kans dat een grotere groep tegelijkertijd dodelijk getroffen kan worden door een calamiteit met gevaarlijke stoffen. Voor het groepsrisico geldt een verantwoordingsplicht.*

Hieronder wordt beschreven welke risicovolle inrichtingen in of nabij het gebied liggen, of er vervoer van gevaarlijke stoffen in het gebied plaatsvindt en of er risicovolle buisleidingen liggen.

Uit de risicokaart [(www.risicokaart.nl)](http://www.risicokaart.nl/) blijkt dat sprake is van een risicovol bedrijf, zijnde J. Aarts Transportbedrijf Gerwen B.V., gevestigd aan de Alvershool nr 2 te Gerwen. Dit bedrijf is echter niet gelegen binnen 150 meter van de planlocatie. Het plangebied is dus niet gelegen is in het invloedsgebied van risicovolle inrichtingen.

De locatie van het plangebied waarop dit bestemmingsplan betrekking heeft ligt niet binnen de invloedsfeer van risicovolle inrichtingen en niet binnen de invloedsgebied van het vliegveld. Het plangebied ligt eveneens niet binnen het invloedsgebied van wegen, spoor-, waterwegen of buisleidingen waarover gevaarlijke stoffen worden getransporteerd.

Bij het vaststellen van het bestemmingsplan dient het groepsrisico te worden verantwoord als binnen het invloedsgebied van een Bevi-inrichting of buisleiding een (beperkt) kwetsbaar object wordt bestemd. Dat is in dit bestemmingsplan niet het geval.

Vervoer van gevaarlijke stoffen over de weg, het spoor of binnenwateren is geregeld in het Basisnet en het Besluit externe veilgheid transportroutes (Bevt). Op basis hiervan kunnen langs wegen, spoorwegen en vaarwegen PR-contouren 10-6 en 10-5 en het GR bepaald worden. Het Rijk heeft in begin 2003 nieuwe risicoatlassen uitgebracht voor het transport van gevaarlijke stoffen over Rijkswegen, spoorwegen, vaarwegen en buisleidingen. De atlassen geven gerelateerd aan het aantal/de hoeveelheid vervoerde gevaarlijke stoffen, inzicht in (bijna) knelpunten ten aanzien van in voorbereiding zijnde risiconormering.

In en in de directe nabijheid van het projectgebied is vervoer van gevaarlijke stoffen toegestaan. Voor zover het gaat om het vervoer van gevaarlijke stoffen zijn met name de rijks-, provinciale- en spoorwegen van belang. Voor deze wegen is de PR-contour 10-6/jr. niet berekenbaar geweest. Dit houdt in dat voor dit aspect geen knelpunt aanwezig is. Ook de oriënterende waarde van het groepsrisico wordt niet overschreden. Er ontstaan geen groter veiligheidsrisico en ook geen extra belemmeringen naar de omgeving toe.

In de kern komt het neer op het navolgende :

- Er is geen inrichting in of nabij het plangebied die invloed heeft,
- Nabij of binnen het plangebied liggen geen buisleidingen die invloed hebben op het plan,
- Nabij het plangebied zijn geen gemeentelijke wegen, snelwegen of spoorwegen die invloed hebben op het plan.

Het aspect externe veiligheid vormt geen belemmering voor onderhavige ontwikkeling.

## <span id="page-36-0"></span>**4.5 Bodem**

Op basis van artikel 3.1.6 Besluit ruimtelijke ordening zijn gemeenten verplicht om in de toelichting bij een bestemmingsplan een paragraaf over de bodemkwaliteit op te nemen. In deze paragraaf dient gemotiveerd te worden of de aanwezige bodemkwaliteit past bij het toekomstige gebruik van de bodem. Uitgangspunt van een goede ruimtelijke ordening is dat de bodemkwaliteit geschikt is voor de beoogde bestemming en de daarin toegestane gebruiksvormen. Zo mag een eventuele aanwezige bodemverontreiniging geen onaanvaardbaar risico opleveren voor de gebruikers van de bodem en mag de bodemkwaliteit niet verslechteren door grondverzet.

Ten behoeve van het planvoornemen is door Inpijn-Blokpoel Milieu BV een verkennend bodemonderzoek uitgevoerd (documentnummer 14P002400 ADV01, d.d. 23 januari 2018). Het bodemonderzoek is als **bijlage 2** bij deze toelichting opgenomen.

In de rapportage zijn onderstaande conclusies en aanbevelingen opgenomen

*Zintuiglijk zijn in de bodem geen afwijkingen ten opzichte van een 'natuurlijke' samenstelling van de bodem geconstateerd. Analytisch zijn in de bovengrond geen lichte verontreinigingen met de onderzochte parameters aangetroffen. De ondergrond is lokaal (westelijk terreindeel) licht verontreinigd met kwik. Het grondwater is niet verontreinigd op de onderzochte parameters.*

*Resumerend kan bij beoordeling van het geheel aan onderzoeksresultaten gesteld worden dat de aangetroffen bodemkwaliteit aanvaardbaar wordt geacht en zodoende geen belemmering vormt voor de geplande nieuwbouw.*

*De constatering dat enkele gemeten gehaltes de desbetreffende achtergrondwaarde overschrijden, kan wel consequenties hebben bij eventuele graafwerkzaamheden. Licht verontreinigde grond mag op de locatie worden hergebruikt, mits voldaan wordt aan de lokale achtergrondwaarden of bodemkwaliteitszone (grond mag worden toegepast op een ondergrond van vergelijkbare bodemkwaliteit en op bodems van mindere bodemkwaliteit). Bij hergebruik van licht verontreinigde grond buiten de locatie dienen de eisen in acht te worden genomen, zoals gesteld binnen het Besluit bodemkwaliteit of de lokale/regionale bodembeheernota. Afhankelijk van de bestemming en toepassing zal dus bij afvoer van de grond om een partijkeuring conform het protocol uit het Besluit bodemkwaliteit worden gevraagd. Aldus kan gesteld worden dat er milieuhygiënisch géén belemmeringen bestaan voor de voorgenomen bouwplannen op de onderzoekslocatie. De onderzoeksresultaten geven géén aanleiding voor verder bodemonderzoek dan wel een bodemonderzoek op analytische grondslag.*

Het aspect bodemkwaliteit vormt aldus geen belemmering voor onderhavige ontwikkeling.

### <span id="page-36-1"></span>**4.6 Natuur**

#### **4.6.1 Natuurbeschermingsbeleid en – wetgeving**

Het natuurbeschermingsbeleid en de wet- en regelgeving op het gebied van flora en fauna kennen twee sporen, namelijk een gebiedsgericht en een soortgericht spoor. Sinds 1 januari 2017 is de Wet natuurbescherming (Wnb) van kracht. Deze vervangt drie wetten; de Natuurbeschermingswet 1998, de Boswet en de Flora- en Faunawet.

Ruimtelijke plannen dienen te worden beoordeeld op de uitvoerbaarheid in relatie tot voormelde actuele natuurwetgeving. Er mogen geen ontwikkelingen plaatsvinden die op onoverkomelijke bezwaren stuiten door effecten op flora en fauna en/of beschermde natuurgebieden.

In navolgende paragrafen zal de toetsing van het voornemen plaatsvinden aan enerzijds de soortenbescherming en anderzijds de gebiedsbescherming.

## **4.6.2. Soortenbescherming**

In verband met de uitvoerbaarheid van bestemmingsplannen dient rekening te worden gehouden met soortenbescherming en met name de aanwezigheid van beschermde soorten in het plangebied.

Op 1 januari 2017 is de Wet natuurbescherming in werking getreden. Als gevolg hiervan zijn veel soorten niet meer beschermd. Echter een aantal andere vlinder- en libellesoorten en florasoorten zijn nu wel beschermd. Tevens blijft de algemene zorgplicht gelden. Daarnaast geldt in bepaalde provincies voor een aantal van de Tabel 1-soorten uit de Flora- en faunawet wet geen vrijstelling meer. Dit zijn voor de provincie Noord-Brabant de bunzing, hermelijn en wezel.

Voor de strikt beschermde soorten in de nieuwe Wet Natuurbescherming, namelijk de soorten die zijn beschermd in de Habitatrichtlijn en Vogelrichtlijn, geldt dat deze in de Floraen faunawet gelijkwaardige bescherming genieten. De conclusies ten aanzien van deze soorten zullen dan ook niet veranderen met het van kracht worden van de nieuwe wet.

Een tweetal algemene voorwaarden vanuit de Wet natuurbescherming is altijd van toepassing :

- 1. in het broedseizoen van vogels (globaal half maart tot half juli) mogen de vegetatie, bosjes en opstallen niet worden verwijderd. Werkzaamheden tijdens deze periode zouden leiden tot directe verstoring van broedvogels en het broedsucces. Alle vogels zijn beschermd. Er is geen vrijstelling te verkrijgen in het kader van de Flora- en faunawet voor activiteiten die vogels in hun broedseizoen zou kunnen verstoren.
- 2. op basis van de zorgplicht volgens artikel 1.11 van de Wet natuurbescherming dient bij de uitvoering van de werkzaamheden voldoende zorg in acht te worden genomen voor de in het wild levende dieren en hun leefomgeving.

Door Tritium Advies is een quickscan flora en fauna uitgevoerd, zoals beschreven in de rapportage d.d. 26 september 2018 (kenmerk : 1711/014/RV-01), hier **bijlage 3.**

De quickscan flora en fauna is gebaseerd op onderzoek via Natuurloket.nl en diverse andere bronnen alsmede een veldverkenning 4 december 2017 in de middag. Tijdens het veldbezoek is gelet op sporen, aanwezige flora en fauna en vaste rust- en verblijfplaatsen van soorten.

De Quickscan leidde tot navolgende conclusies :

*Er wordt in het kader van de Wnb nagegaan of vaste rust- en verblijfplaatsen door de beoogde ingreep opzettelijk worden aangetast (verwijderd, ongeschikt gemaakt) of dat dieren opzettelijk worden verontrust, verjaagd of gedood. Verder is er gekeken of er invloeden zijn die leiden tot een verminderde geschiktheid als foerageergebied waarbij het een zodanig belang betreft dat bij het wegvallen van deze functie ook vaste rust- en verblijfplaatsen niet langer kunnen functioneren.*

#### *Flora*

*Er zijn binnen het plangebied geen beschermde wilde soorten aangetroffen. Om deze reden zullen er door de voorgenomen plannen geen nadelige effecten optreden ten aanzien van deze soortgroep en zijn er, naast de zorgplicht, vanuit de Wet natuurbescherming geen verdere verplichtingen.* 

#### *Vogels*

*Er zijn geen jaarrond beschermde vogelnesten c.q. verblijfplaatsen aangetroffen. Algemeen voorkomende soorten zonder jaarrond beschermd nest kunnen blijven broeden in de directe omgeving van het plangebied. Indien broedende vogels in de directe omgeving van het plangebied aanwezig zijn, kunnen verstorende werkzaamheden zoals bouwwerkzaamheden of een verwijdering van beplanting mogelijk echter niet plaatsvinden zonder hinder te veroorzaken. Wanneer er geen broedende vogels aanwezig zijn kunnen de werkzaamheden wel plaatsvinden. Indien er op deze manier wordt gehandeld, treden er geen nadelige effecten op ten aanzien van vogels. Wanneer de werkzaamheden in het geheel plaatsvinden in de minst kwetsbare periode (tussen begin oktober en half februari) worden eveneens geen nadelige effecten verwacht. Dit laatste verdient derhalve aanbeveling. Indien de werkzaamheden worden uitgevoerd op bovenstaande wijze, zullen er geen nadelige effecten optreden ten aanzien van vogels.*

#### *Grondgebonden zoogdieren*

*Binnen het plangebied zijn geen vaste verblijf- of voortplantingsplaatsen vastgesteld van soorten die zijn beschermd bij de Habitatrichtlijn of van soorten die niet zijn vrijgesteld door de provincie. Algemeen voorkomende soorten zijn door de provincie vrijgesteld van de verbodsbepalingen als het een ruimtelijke ingreep of inrichting betreft. Wel geldt de zorgplicht voor dergelijke soorten. Zolang de zorgplicht wordt nageleefd zijn er derhalve geen negatieve effecten te verwachten met betrekking tot grondgebonden zoogdieren.*

#### *Vleermuizen*

*Er zijn geen vaste verblijf- of voortplantingsplaatsen aanwezig binnen het plangebied. Mogelijk wordt er gefoerageerd binnen en nabij het plangebied. Foerageergebied is alleen beschermd wanneer dit gebied noodzakelijk is om de functionaliteit van een vaste verblijfplaats te behouden. In de directe omgeving van het plangebied is echter voldoende alternatief foerageergebied aanwezig in de vorm van weilanden en akkers en tuinen van woningen. Ook is het verstorend effect op foeragerende vleermuizen uit te sluiten omdat de bouwwerkzaamheden overdag uitgevoerd worden. Een negatief effect op vaste vliegroutes is eveneens niet te verwachten. Gezien het vorenstaande zijn er derhalve geen negatieve effecten te verwachten met betrekking tot vleermuizen.*

#### *Amfibieën, reptielen en vissen*

*Binnen het plangebied zijn geen vaste verblijf- of voortplantingsplaatsen vastgesteld van soorten die zijn beschermd bij de Habitatrichtlijn of van soorten die niet zijn vrijgesteld door de provincie. Algemeen voorkomende soorten zijn door de provincie vrijgesteld van de verbodsbepalingen als het een ruimtelijke ingreep of inrichting betreft. Wel geldt de zorgplicht voor dergelijke soorten. Zolang de zorgplicht wordt nageleefd zijn er derhalve geen negatieve effecten te verwachten met betrekking tot amfibieën, reptielen en vissen.*

#### *Ongewervelden / overige soorten*

*Vaste verblijfplaatsen of exemplaren van Habitatrichtlijnsoorten of van nationaal beschermde soorten zijn niet aangetroffen. Er zijn derhalve geen negatieve effecten te verwachten met betrekking tot deze soortgroep.* 

#### **4.6.3 Gebiedbescherming**

De gebiedsbescherming van de Natura 2000-gebieden is geregeld in hoofdstuk 2 van de Wnb. Onderdeel van deze gebiedsbescherming wordt gevormd door het Programma Aanpak Stikstof 2015 – 2021 (PAS), welke in werking is getreden per 1 juli 2015. Het PAS betreft een programma, voorheen op grond van de Natuurbeschermingswet 1998 en gecontinueerd onder de Wnb, en heeft als doel om de depositie van stikstof op de Natura 2000-gebieden te verminderen, de natuur te versterken en ruimte te bieden voor economische ontwikkelingen.

Blijkens onderstaande afbeelding liggen binnen het plangebied geen gebieden die beschermd zijn op grond van de Wet natuurbescherming.

Het dichtstbijzijnde natuurgebied behorende tot het Natuurnetwerk Brabant is op een afstand van circa 400 meter ten oosten van het plangebied gelegen. Dit zijn de Stiphoutse bossen. Het dichtstbijzijnde Natura 2000-gebied is op een afstand van circa 10 kilometer ten zuidoosten van het plangebied gelegen en betreft "Strabrechtse Heide & Beuven".

Het plangebied ligt dus buiten de begrenzing van het Natuurnetwerk Brabant (NNB). De provincie Noord-Brabant hanteert geen externe werking als het gaat om NNB.

Natura 2000-gebieden kunnen schade ondervinden wegens diverse aspecten, zoals verdroging, oppervlakteverlies, verontreiniging, versnippering, optische verstoring, verzuring en vermesting. In onderhavige situatie is er sprake van een zeer beperkte woningbouwontwikkeling. Gelet op de aard van onderhavig initiatief is er geen sprake van relevante emissies. Bovendien is de afstand tot de beschermde Natura 2000-gebieden dermate groot dat relevante deposities of overige effecten op de beschermde natuurgebieden zijn uitgesloten. De voorgenomen ontwikkeling ligt wegens deze ruime afstand niet binnen de invloedssfeer van de Natura 2000-gebieden. Onderhavige ontwikkeling heeft derhalve met zekerheid geen mogelijk effect tot gevolg op de Natura 2000-gebieden.

### **4.6.4 Conclusie**

De planlocatie is momenteel een weiland met op de grens een aantal bomen. Op de zuidgrens van dit perceel staan lage coniferen van ongeveer 2 meter hoog en aan de noordgrens is deels een hedera haag aanwezig. Aan de oostzijde van dit perceel ligt een drooggevallen watergang.

Als conclusie wordt door Tritium Advies in haar voormelde rapportage weergegeven :

- de omschreven werkwijzen (protocollen) met betrekking tot zowel de zorgplicht als ten aanzien van vogels dienen in acht te worden genomen zodat een overtreding van de natuurwetgeving wordt voorkomen;
- nader onderzoek naar soorten is niet noodzakelijk;
- een ontheffing in het kader van de Wnb (soorten) is niet noodzakelijk;
- voor algemeen voorkomende soorten geldt een algemene vrijstelling als het ruimtelijke ingrepen betreft.

Het aspect flora en fauna (soortenbescherming) levert dan ook geen belemmeringen op voor dit bestemmingsplan. Tevens is het plangebied gelegen op ruime afstand tot gebieden die zijn aangemerkt als Ecologische Hoofdstructuur (EHS) (of wel: Natuur Netwerk Brabant) en de Natura 2000-gebieden om aldaar negatieve effecten uit te sluiten. Onderhavig plan voldoet aan de vereisten van de Wet natuurbescherming.

## <span id="page-40-0"></span>**4.7 M.e.r.-beoordeling**

De m.e.r.-regelgeving is opgenomen in de Wet milieubeheer, het Besluit milieueffectrapportage en Europese richtlijnen. De regelgeving is erop gericht het milieu een volwaardige plaats in besluitvormingsprocessen te geven.

Uit de uitspraak van het Europese Hof van 15 oktober 2009 volgt dat de omvang van een project voor een gemeente niet het enige criterium mag zijn om wel of geen m.e.r.- (beoordeling) uit te voeren. Ook als een project onder de drempelwaarde zit, kan ook een kleiner project belangrijke nadelige milieugevolgen hebben.

Een m.e.r.-beoordeling is een toets van het bevoegd gezag om te beoordelen of dit laatste het geval is. Om te bepalen of een m.e.r.-beoordeling noodzakelijk is, dient dus primair bepaald te worden of de ontwikkeling de drempelwaarden uit lijst D van het Besluit m.e.r. overschrijdt, of de ontwikkeling in een kwetsbaar gebied ligt en of er belangrijke milieugevolgen zijn.

Ook als een project onder de drempelwaarde uit lijst D zit, kan een project belangrijke nadelige gevolgen hebben, als het bijvoorbeeld in of nabij een gevoelig natuurgebied ligt. Gemeenten en provincies moeten daarom vanaf 1 april 2011 ook bij kleine bouwprojecten beoordelen of een m.e.r.-beoordeling nodig is. Achterliggende gedachte hierbij is dat ook kleine projecten het milieu relatief zwaar kunnen belasten en ook bij kleine projecten van geval tot geval moet worden beoordeeld of een m.e.r. nodig is.

Op 16 mei 2017 is de Implementatiewet 'herziening m.e.r.-richtlijn' in werking getreden. Met deze wet wordt de herziene Europese m.e.r.-richtlijn in Nederlandse wetgeving vertaald. Op basis van deze wetgeving worden voor de vormvrije m.e.r.-beoordeling enkele procedurele vereisten uit de Wet milieubeheer van toepassing. Dit betekent dat de initiatiefnemer voortaan een melding moet doen van het voornemen om een activiteit uit te voeren die beneden de drempelwaarde van de D-lijst van het Besluit m.e.r. blijven. De wijziging van het Besluit m.e.r. is op 7 juli 2017 in werking getreden. Waar tot de wetswijziging het voor activiteiten die onder de drempelwaarde uit de D-lijst bleven geen besluit nodig was voor de m.e.r. (vormvrij), moet nu voor elke activiteit een vormvrije m.e.r.-beoordeling worden gemaakt, en er moet daarop worden besloten. Met de wijziging is een aparte procedure nodig geworden die voorafgaand aan de behandeling moet plaatsvinden. De vormvrije m.e.r.-beoordeling is niet meer zo vormvrij als die was. Deze vormvrije m.e.r.-beoordeling kan uiteindelijk tot twee conclusies leiden:

- belangrijke nadelige milieugevolgen zijn uitgesloten: er is geen m.e.r.(-beoordeling) noodzakelijk;
- belangrijke nadelige gevolgen voor het milieu zijn niet uitgesloten: er moet een m.e.r. beoordeling plaatsvinden of er kan direct worden gekozen voor m.e.r.

De voorliggende ontwikkeling is qua aard en omvang niet te vergelijken met de projecten die in lijst C 'Activiteiten, plannen en besluiten, ten aanzien waarvan het maken van een milieueffectrapportage verplicht is' zijn opgesomd. In de drempelwaardenlijst wordt onder het geval D11.2 genoemd: de aanleg, wijziging of uitbreiding van een stedelijk ontwikkelingsproject met inbegrip van de bouw van winkelcentra of parkeerterreinen. In gevallen waarin de activiteit betrekking heeft :

- een oppervlakte van 100 hectare of meer,
- een aaneengesloten gebied en 2000 of meer woningen omvat, of
- een bedrijfsvloeroppervlakte van 200.000 m² of meer.

Het realiseren van 5 woningen valt onder een stedelijke ontwikkeling zoals bedoeld in categorie D11.2 van het Besluit m.e.r. Het aantal woningen ligt echter ruim onder de drempelwaarde van 2.000 woningen. De voorgestane ontwikkeling binnen het plangebied past aldus ruimschoots binnen de genoemde drempelwaarden.

In onderdeel A van de bijlage bij het Besluit m.e.r wordt benoemd wat onder een gevoelig gebied wordt verstaan : gebieden die beschermd worden op basis van de natuurwaarden, landschappelijke waarden, cultuurhistorische waarden en waterwingebieden. Zoals hiervoor in paragraaf 4.7 beschreven is het plangebied niet in een dergelijk gebied gelegen en is het dusdanig ver verwijderd van de Ecologische Hoofdstructuur, een Vogel- of Habitatrichtlijngebied of overig beschermd natuurgebied dat van externe werking geen sprake is.

Om te beoordelen of een MER noodzakelijk is, is een vormvrije m.e.r.-beoordeling uitgevoerd, die hier als **bijlage 4** is opgenomen. Uit deze beoordeling volgt dat negatieve effecten voor het milieu zijn uit te sluiten. Een MER is niet noodzakelijk. De beslissing op de vormvrije m.e.r.-beoordeling is voorafgaand aan het vrijgeven van het ontwerpbestemmingsplan genomen.

# <span id="page-42-0"></span>**Hoofdstuk 5 Waterparagraaf**

## <span id="page-42-1"></span>**5.1 Inleiding**

Doel van de waterparagraaf is de component water in een zo vroeg mogelijk stadium te adresseren in het besluitvormingsproces van ruimtelijke plannen. De paragraaf beschrijft de huidige watersituatie in het plangebied. Daarnaast legt het vast aan welke watereisen ontwikkelingen, binnen de gestelde randvoorwaarden van het bestemmingsplan, moeten voldoen. Het doet dit door ruimtelijke plannen onder meer te toetsen aan " hydrologisch neutraal" conform landelijk en lokaal waterbeleid. Met deze waterparagraaf wordt voldaan aan het bepaalde in artikel 3.1.6, lid 1, onder c, van het Besluit ruimtelijke ordening.

### <span id="page-42-2"></span>**5.2 Beleid**

## **5.2.1 Nationaal waterbeleid**

In de afgelopen decennia heeft Nederland meerdere keren te kampen gehad met wateroverlast. Dit heeft geresulteerd in een omslag in het waterbeleid en het denken over water. Het kabinet heeft in december 2000 voor het Waterbeleid 21e eeuw drie uitgangspunten opgesteld, te weten anticiperen in plaats van reageren, niet afwentelen van waterproblemen op het volgende stroomgebied, maar handelen volgens de drietrapsstrategie van vasthouden-bergen-afvoeren en meer ruimtelijke maatregelen naast technische ingrepen. Belangrijk onderdeel in het waterbeleid is de watertoets. Nieuwe plannen en projecten moeten worden getoetst aan de effecten op veiligheid, wateroverlast en verdroging. Ruimte die nu beschikbaar is voor de bescherming tegen overstromingen en wateroverlast mag niet sluipenderwijs verloren gaan bij de uitvoering van nieuwe projecten voor infrastructuur, woningbouw, landbouw of bedrijventerreinen.

Het Waterbeleid 21e eeuw richt zich derhalve primair op het voorkomen van wateroverlast door overstroming vanwege veel neerslag in een korte tijd. Hieruit volgen richtlijnen voor de ruimtelijke inrichting van het gebied om wateroverlast tegen te gaan en de mogelijke technische maatregelen die kunnen worden ingezet, ingedeeld in de voorkeursvolgorde van vasthouden, bergen en afvoeren. De doelstelling van deze maatregelen is een afvoer te krijgen die niet groter is dan de landbouwkundige afvoer.

Op 22 december 2009 is de Waterwet in werking getreden. De Waterwet regelt het beheer van oppervlaktewater en grondwater, en verbetert ook de samenhang tussen waterbeleid en ruimtelijke ordening. Een belangrijke verandering na het in werking treden van de Waterwet is de onderverdeling in het bevoegde gezag met betrekking tot directe en indirecte lozingen. Alle indirecte lozingen vallen onder het Wabo bevoegde gezag (gemeente en provincie). Alle directe lozingen vallen onder het bevoegde gezag voor de Waterwet (waterschappen voor de regionale wateren en Rijkswaterstaat voor de Rijkswateren). De directe lozingen vallen onder de Waterwet (Wtw). De indirecte lozingen zijn opgegaan in de Wet milieubeheer (Wm) en vallen inmiddels onder de omgevingsvergunning (Wabo).

### **5.2.2 Provinciaal beleid**

Het provinciaal beleid is onder andere verwoord in het 'Provinciaal Milieu- en Waterplan 2016-2021' (verder: PMWP). Het PMWP staat voor samenwerken aan Brabant waar iedereen prettig woont, werkt en leeft in een veilige en gezonde leefomgeving. Het plan vormt de strategische basis voor het Brabantse waterbeleid en waterbeheer, voor de korte en lange termijn. Het Waterplan houdt rekening met duurzaamheid en klimaatveranderingen. Het is een breed gedragen beleidsplan, omdat het tot stand is gekomen in nauwe samenwerking met veel belanghebbende (water)partijen in Brabant.

## **5.2.3 Beleid waterschap (De Dommel)**

Het plangebied valt binnen het beheersgebied van Waterschap De Dommel. Het waterbeleid van Waterschap De Dommel is neergelegd in het waterbeheerplan 2016-2021 'Waardevol water - samen meer waarde geven aan water' en is gebaseerd op Europese, nationale en provinciale regelgeving. Het waterbeheerplan is een strategisch document, afgestemd op de Europese Kaderrichtlijn Water, het Stroomgebiedsbeheerplan Maas, het Nationaal Waterplan en het Provinciaal Waterplan. Hierin staan de doelen en de wijze om deze te behalen weergegeven. De belangrijkste uitdagingen voor de komende planperiode zijn de volgende:

- *Voldoende water voor landbouw en natuur: gestreefd wordt naar voldoende water voor alle functies. Niet te veel en niet te weinig. Verdroging is een probleem voor zowel landbouw als natuur. De focus lag al op de aanpak van verdroging van natuurgebieden, maar wordt nu verbeed omdat ook de landbouw in toenemende mate kampt met verdroging. Dit vraagt om een integrale aanpak. Juist door de samenhang binnen een gebied als uitgangspunt te nemen en met alle stakeholders naar oplossingen te zoeken.*
- *Kringloopdenken: het kringloopdenken wint steeds meer terrein in de maatschappij, ook op watergebied. Duurzaam ontwikkelen is van belang: voldoende en schoon water voor nu en later door op een andere manier met het water om te gaan. Van lineair naar circulair. Schoon regenwater niet meer op het riool, grondstoffen halen uit het afvalwater, slootmaaisel gebruiken als organische stof voor de aangrenzende landerijen en gezuiverd afvalwater van bedrijven als aanvulling van het grond- en oppervlakte water. Dit is een nieuwe manier van werken.*
- *Wateroverlast en hittestress: steeds vaker zien we foto's in de media van straten die blank staan na een hevige stortbui. Een direct gevolg van de klimatologische omstandigheden en steeds verdergaande verstening. Perioden van te veel (en te weinig) water doen zich steeds vaker voor. In de stedelijke omgeving is er voor plotselinge wateroverlast alleen een uitweg via het riool. Zoveel water kan het riool niet aan, waardoor straten en pleinen onder water komen te staan en riolen overstorten op het oppervlaktewater. Tegelijkertijd hebben steden in toenemende mate te kampen met hittestress. Op zomerse dagen wordt het zo warm dat mensen hier last van krijgen in hun functioneren. De gemeente gaat over de riolering en de inrichting van de leefomgeving. Het waterschap over de zuivering van het rioolwater. Gemeente en waterschap moeten op zoek naar de beste oplossing voor de watervraagstukken in de bebouwde omgeving. De vraag is hoe stedelijke inrichting en water met elkaar verbonden kunnen worden. Dat biedt volop kansen; water als inspiratiebron voor stedelijke vernieuwingen een hoogwaardige leefomgeving.*
- *Steeds meer ongewenste stoffen in het water zoals medicijnen: van elk medicijn dat we inslikken komt een deel in het riool terecht. Omdat we steeds meer medicijnen tot ons nemen, is hierdoor een potentiële bedreiging voor de waterkwaliteit ontstaan. Het waterschap is belast met de zuivering van het rioolwater, maar het medicijnvrij maken van rioolwater vergt vergaande technische aanpassingen en miljoeneninvesteringen. Het probleem bij de bron aanpakken betekent dat ook partijen als de farmaceutische industrie, verzorgingstehuizen en apothekers aan zet zijn. Dit is een voorbeeld van hoe het waterschap ook met andere partners zoekt naar duurzame oplossingen. Dit geldt ook voor andere ongewenste stoffen in het water, zoals gewas- en beschermingsmiddelen en nieuwe stoffen zoals microplastics en nanodeeltjes.*
- *Vergroten waterbewustzijn: het waterbewustzijn in Nederland is laag (volgens het OESOrapport van maart 2014 'Water governance in the Netherlands: fit for the future'). Het is van belang dat gebruikers zich bewust zijn van de waarden van het water en de inspanningen die hiervoor nodig zijn. Dit begint in de eigen leefomgeving.*

Op 26 februari 2015 heeft het dagelijks bestuur van Waterschap De Dommel in zijn vergadering vastgesteld de 'Keur Waterschap De Dommel', de algemene regels behorende bij de 'Keur Waterschap De Dommel 2015', de beleidsregels voor Waterkering, Waterkwantiteit (inclusief hydrologische uitgangspunten voor afvoeren van hemelwater), de beleidsregel Agrarische beregening uit grondwater bij schaarste, de beleidsregel Actualiseren grondwatervergunningen, het model bedrijfswaterplan en de passende beoordeling beregeningsbeleid. De Keur, de algemene regels en de beleidsregels zijn met ingang van 1 maart 2015 in werking getreden.

Voor waterhuishoudkundige ingrepen in het plangebied is de 'Keur Waterschap De Dommel 2015' van toepassing. De Keur is een waterschapsverordening die gebods- en verbodsbepalingen bevat met betrekking tot ingrepen die consequenties hebben voor de waterhuishouding en het waterbeheer. Op grond van de Keur is het onder andere verboden om handelingen te verrichten waardoor het onderhoud, aanvoer, afvoer en/of berging van water kan worden belemmerd, zonder een ontheffing van het waterschap. Het plangebied is niet gelegen binnen een keurbeschermingsgebied of een attentiegebied.

#### *Beleidsregel Hydrologische uitgangspunten bij de Keurregels voor afvoeren van hemelwater, Brabantse waterschappen*

De drie Brabantse waterschappen, Aa en Maas, De Dommel en Brabantse Delta hanteren sinds 1 maart 2015 dezelfde (beleids)uitgangspunten voor het beoordelen van plannen waarbij het verhard oppervlak toeneemt. Deze (beleids)uitgangspunten zijn geformuleerd in de 'Beleidsregel Hydrologische uitgangspunten bij de Keurregels voor afvoeren van hemelwater, Brabantse waterschappen'.

Bij een toename en afkoppelen van het verhard oppervlak geldt het uitgangspunt dat plannen zoveel mogelijk hydrologisch neutraal worden uitgevoerd. De waterschappen maken bij het beoordelen van plannen met een toegenomen verhard oppervlak onderscheid tussen grote en kleine plannen. Hoewel er relatief veel kleine plannen zijn, veroorzaken deze op deelstroomgebiedsniveau nauwelijks een toename van de maatgevende afvoer. Het waterschap maakt grofweg onderscheid in projecten met een toename van verhard oppervlak van maximaal 2.000 m², 2.000 m² tot 10.000 m² en meer dan 10.000 m².

Het planvoornemen zal leiden tot een beperkte toename aan verharding. Op basis van artikel 15 van de 'Algemene regels Keur waterschap De Dommel 2015' geldt voor een dergelijke ontwikkeling met een toename van verhard oppervlakte < 2.000 m² een vrijstelling van het verbod, zoals bedoeld in artikel 3.6 van de Keur, voor het afvoeren van hemelwater via toename verhard oppervlak of door afkoppelen van verhard oppervlak, naar een oppervlaktewaterlichaam.

Op basis van de Keur en de 'Beleidsregel Hydrologische uitgangspunten bij de Keurregels voor afvoeren van hemelwater, Brabantse waterschappen' wordt geen compensatie vereist voor plannen met een toename van verhard oppervlak van minder dan 2.000 m². Het hemelwater afkomstig van het verhard oppervlak mag naar bestaand oppervlaktewater worden afgevoerd. Op vrijwillige basis is de aanleg van een infiltratievoorziening toegestaan, mits daarbij in voldoende mate met de omgeving rekening gehouden wordt en geen wateroverlast op eigen terrein of bij derden ontstaat. Vuilwater mag daarbij ook niet worden geloosd op de omliggende gronden.

## **5.2.4 Beleid gemeente**

### *Verbreed Gemeentelijk Rioleringsplan (vGRP)*

Het waterbeleid van de gemeente Nuenen is vastgelegd in het Verbreed Gemeentelijk Rioleringsplan 2019 – 2023. Hierin staan beleid voornemens en maatregelen voor inzameling, transport en (lokale) verwerking van afval-, hemel- en grondwater en het vormt het beleidskader voor de uitvoering van de 'verbrede' watertaken. Naast de zorgplichtvoor stedelijk afvalwater is er ook de zorgplicht voor afstromend hemelwater en grondwater ingewaarborgd.

## *Waterplan Nuenen*

Het waterbeleid van de gemeente Nuenen c.a. is vastgelegd in het Waterplan Nuenen middels een aantal basisprincipes :

- zo weinig mogelijk waterverontreiniging;
- op natuurlijke wijze reinigen voordat het de beken en rivieren in stroomt als er toch waterverontreiniging voorkomt;
- beken behoeden voor te grote toe stroom van neerslag in korte tijd. Dit betekent dat binnen en in de directe nabijheid van de stad en de dorpen het (regen)water moet worden geïnfiltreerd en tijdelijk worden geborgen (vasthouden), uiteraard zonder te zorgen voor overlast of schade.

• Uitgangspunt in het huidige beleid van gemeente is dat planontwikkeling moet aansluiten bij een duurzaam integraal waterbeheer.

## **5.2.5 Regeling in bestemmingsplan**

Het creëren van bouwmogelijkheden in een bestemmingsplan resulteert vaak in een toename aan dak- en erfverharding. Hemelwater dat op deze daken valt wordt meestal óf via het rioolstelsel óf via watergangen afgevoerd. Bij hevige regenval kan op verschillende plaatsen wateroverlast ontstaan doordat in korte tijd veel hemelwater tot afstroming komt. Bovendien zorgt de versnelde afvoer op de hoge zandgronden in Brabant ook nog eens voor verdrogingsproblemen, omdat water niet de tijd krijgt om het grondwater aan te vullen.

In het watertoets proces is 'hydrologisch neutraal ontwikkelen' dus een belangrijk kwantitatief beleidsuitgangspunt, dat in ruimtelijke plannen dient te worden "vertaald" :

- Op de verbeelding moet duidelijk worden gemaakt dat er voldoende ruimte wordt gereserveerd voor realisatie van in de toelichting beschreven, compensatievoorziening
- De bestemming moet zodanig zijn dat de compensatievoorziening zoals in de toelichting beschreven ook kan worden gerealiseerd, bijvoorbeeld met voldoende bebouwingsvrije ruimte.
- In de toelichting moet de wijze waarop invulling wordt gegeven aan het hydrologisch neutraal ontwikkelen op hoofdlijnen duidelijk zijn en worden onderbouwd. Het ruimtebeslag voor water en/of waterhuishoudkundige voorzieningen is sterk afhankelijk van de gekozen wijze waarop hieraan invulling wordt gegeven.

## <span id="page-46-0"></span>**5.3 Beschrijving huidig en toekomstig watersysteem plangebied**

#### Bestaand watersysteem

In de huidige situatie is het gehele plangebied onverhard. In het plangebied is geen watergang of openwater aanwezig. Het plangebied is verder niet gelegen in een gebied dat is aangewezen als boringsvrije zone, reserveringsgebied waterberging, ecologische verbindingszone.

#### Verhardingen

Er is sprake van nieuwbouw waardoor het verhard dak- en/ of terreinoppervlak toeneemt. Ook de hemelwaterafvoer wijzigt. De toename van de verharding wordt geschat op circa 3.000 m2, bestaande uit 5 hoofdgebouwen met bijgebouwen, terrassen, wegenstructuur etc..

Teneinde te voldoen aan het principe van hydrologisch neutraal bouwen zijn mitigerende maatregelen noodzakelijk. De totale verharding binnen het plangebied betreft in totaal een oppervlakte van circa 3.000 m2. Daarnaast kent het plangebied een niet verhard oppervlakte van circa 5.600 m2. De verbindingsweg wordt uitgevoerd door middel van grasbetonstenen, het water van deze verharding zal ter plaatse infiltreren en geeft geen versnelde afvoer.

| Categorie:            | Opper-<br>vlakte | eenheid    | % verhard oppervlakte | verhard oppervlakte | eenheid    | berging 60 mm                      | berging   | eenheid |
|-----------------------|------------------|------------|-----------------------|---------------------|------------|------------------------------------|-----------|---------|
| hoofdbebouwing        | 1127 m2          |            | 100%                  | 1127,00 m2          |            | 0,06                               | 67,62 m3  |         |
| restant bouwperceel   | 3708 m2          |            | 50%                   | 1854,00 m2          |            | 0.06                               | 111,24 m3 |         |
| Weg (grasstenen)      | 900 m2           |            | 0%                    | 0,00 m2             |            | 0,06                               | 0,00 m3   |         |
| Overige/ groen        | 1500 m2          |            | 0%                    | 0,00 m2             |            | 0,06                               | 0,00 m3   |         |
|                       |                  |            |                       |                     |            |                                    |           |         |
|                       |                  |            |                       |                     |            | Totale realisatie berging benodigd | 178,9 m3  |         |
|                       |                  |            | percentage berging    |                     |            |                                    |           |         |
| IT Riool              |                  | 0,13 m3/m1 | 100%                  |                     | 0,13 m3/m1 | 150,00 m                           |           | 18,84   |
| Drainzand             |                  | 3,60 m3/m1 | 30%                   |                     | 1,08 m3/m1 | 150,00 m                           |           | 162,00  |
|                       |                  |            |                       |                     |            |                                    |           |         |
| Berging in IT-Leiding |                  |            |                       |                     |            |                                    | 180,84    |         |
|                       |                  |            |                       |                     |            |                                    |           |         |

#### Grondwater

De gemiddelde hoogste grondwaterstand (GHG) is bepaald met behulp van de kaarten uit de watertoetsviewer van Waterschap de Dommel. Hieruit volgt een GHG voor het plan Kerkakkers van 15.80+ NAP.

Op basis van onderzoeken en peilbuisgegevens is de GHG voor het naastgelegen plan Gerwen ZO eerder vastgesteld op 15.30+ NAP.

Het bestaande maaiveld verloopt van ca. 17,80m+ NAP in de zuidwestzijde van het plan naar ca. 16,70m+ NAP in de noordoostzijde van het plan.

#### Toekomstig watersysteem

Het hemelwater en vuilwater wordt gescheiden ingezameld.

Conform de keur van Waterschap de Dommel moet een waterberging gemaakt worden met een grootte van 60mm t.o.v. de toename verhard oppervlak. Bij een toename verhard oppervlak 3000m² resulteert dit in een waterbergingsopgave van 180m³.

Het afstromend hemelwater van de percelen en van de rijbaan wordt ingezameld d.m.v. een IT-riool Ø400mm. Bij een lengte van 150m heeft deze een inhoud van ca. 19m³. In het pakket van 3,6 m3 drainzand rondom de IT rioolbuis wordt de resterende bergingsopgave gevonden.

Nadere civieltechnische uitwerking zal in overleg met de gemeente en het waterschap plaatsvinden. Dit wordt in de regels geborgd middels een voorwaardelijke verplichting, zodat de nadere dimensionering kan worden afgestemd op de concrete bouwplannen, maar wel voldoende geborgd is dat eventueel benodigde voorzieningen daadwerkelijk en tijdig worden gerealiseerd.

Daarmee voldoet onderhavige ontwikkeling aan het beleid van het waterschap.

#### Afvalwater

Het vuilwater wordt aangesloten op de bestaande riolering in de kern Gerwen. Deze heeft voldoende capaciteit voor het verwerken van het vuilwater van 5 extra woningen.

Vervuiling zal worden voorkomen door het gebruik van duurzame materialen en productiewijzen voor te schrijven. Dit wordt getoetst bij de aanvraag voor een omgevingsvergunning voor het bouwen.

### <span id="page-47-0"></span>**5.4 Afspraken waterschap**

Het plangebied valt onder het beheer van Waterschap De Dommel. Op 23 januari 2019 heeft overleg met het Waterschap plaatsgevonden. De uitkomsten van dit overleg zijn verwerkt in deze waterparagraaf.

# <span id="page-48-0"></span>**5.5 Conclusie**

Bij de uitwerking van het planvoornemen wordt rekening gehouden met het beleid van het waterschap. De nieuwe ontwikkeling zal voldoen aan de uitgangspunten zoals deze ook door het Waterschap De Dommel met betrekking tot het duurzaam omgaan met water worden gehanteerd.

# <span id="page-49-0"></span>**Hoofdstuk 6 Juridische vormgeving**

# <span id="page-49-1"></span>**6.1 Algemeen**

In het bestemmingsplan worden ten behoeve van een goede ruimtelijke ordening bestemmingen aan de in het plan begrepen gronden toegekend. Met het oog op deze bestemmingen worden regels gegeven. Daarnaast bestaat het bestemmingsplan uit een volledige, toegankelijke en begrijpelijke verbeelding van het plan (de plankaart). Het bestemmingsplan gaat voorts vergezeld van een toelichting waarin de gemaakte keuzes voor de totstandkoming van het bestemmingsplan onderbouwd worden. Een bestemmingsplan dient digitaal beschikbaar, raadpleegbaar en uitwisselbaar te zijn.

Navolgende zaken bepalen de opzet en inrichting van het bestemmingsplan:

- de digitale raadpleegbaarheid;
- de Standaard Vergelijkbare BestemmingsPlannen 2012 (SVBP2012);
- Wet algemene bepalingen omgevingsrecht (Wabo).

Onderhavig bestemmingsplan is ontwikkelend van aard. De regels van onderhavig bestemmingsplan bieden dan ook een dusdanige ruimte dat de ontwikkeling van de locatie voor woningbouw mogelijk is.

### <span id="page-49-2"></span>**6.2 Structuur**

De structuur van het plan is zodanig dat de verbeelding de primaire informatie geeft over waar gebouwd mag worden. Bij het raadplegen van het bestemmingsplan dient dan ook eerst naar de verbeelding gekeken te worden.

Vervolgens kan in de regels teruggelezen worden welk gebruik en welke bouwmogelijkheden zijn toegestaan. De ordening van regels is daartoe zodanig opgezet dat bij iedere bestemming een nagenoeg compleet beeld van de regels voor die bestemming is gegeven. Desondanks blijven aanvullende, inleidende bepalingen en algemene bepalingen nodig.

De bouw van 5 vrijstaande woningen zal mogelijk worden gemaakt door middel van de bestemming 'Wonen' ter plaatse van een hiertoe opgenomen bouwvlak. Bijgebouwen zijn toegestaan binnen de aanduiding 'bijgebouwen'.

## <span id="page-49-3"></span>**6.3 Verbeelding**

In de verbeelding van het plan zijn aangegeven:

- de grens van het plangebied;
- de bestemming 'Wonen';
- de dubbelbestemming 'Waarde Archeologie hoog'
- bouwvlakken;
- bouwaanduidingen, zoals 'bijgebouwen';
- maatvoeringaanduidingen, zoals 'maximum aantal wooneenheden'.

# <span id="page-50-0"></span>**6.4 Regels**

## *Algemeen*

De regels zijn als volgt opgebouwd:

- inleidende regels;
- bestemmingsregels;
- algemene regels;
- overgangs- en slotregels.

Allereerst zijn de inleidende regels opgenomen: de begripsbepalingen en de regels omtrent de wijze van meten. Vervolgens zijn artikelen van de afzonderlijke bestemmingen en dubbelbestemmingen opgenomen. Deze bevatten de specifieke regels voor de betreffende bestemming. Daarna volgen de algemene regels. Dit is een aantal regels van een algemeen en administratief karakter, welke onontbeerlijk zijn voor een bestemmingsplan. Het betreft hier de anti-dubbeltelregel, algemene regels met betrekking tot bouwen, gebruik, afwijking, wijziging, procedure en overige regels. Tot slot volgen de regels met betrekking tot overgangsrecht en de slotregel.

### *Opbouw bestemmingsregels*

Bij de aanwijzing van de afzonderlijke bestemmingen is steeds dezelfde structuur gekozen, en wel de volgende:

- bestemmingsomschrijving, om het toegelaten gebruik te verduidelijken;
- regels voor het bouwen;
- nadere eisen;
- afwijken van de bouwregels, voor zover aan de orde;
- specifieke gebruiksregels, onderscheiden naar gebruik van de grond en gebruik van de opstallen;
- afwijking van de gebruiksregels, voor zover aan de orde;
- omgevingsvergunning voor het uitvoeren van werken, geen bouwwerk zijnde en werkzaamheden, voor zover aan de orde;
- wijzigingsbevoegdheden, voor zover aan de orde.

### *Wonen*

Binnen de bestemming 'Wonen' wordt een bouwvlak en een vlak met de aanduiding 'bijgebouwen' onderscheiden. De regeling gaat uit van de bouw een hoofdgebouw, de woning, binnen het bouwvlak. Daarnaast behoort het tot de mogelijkheid om aan- en uitbouwen van woningen (zoals bijkeukens of serres) en aangebouwde bijgebouwen (bergingen en aangebouwde garages) op te richten. De aan- en uitbouwen en aangebouwde bijgebouwen mogen worden gebouwd binnen de aanduiding bijgebouwen, waar ook de vrijstaande bijgebouwen mogen worden gebouwd.

In de regels dan wel op de verbeelding is voor bijgebouwen naast de zijgevel een minimale afstand tot de voorgevel aangegeven. Hiervan kan via een omgevingsvergunning worden afgeweken. De vraag of de omgevingsvergunning wordt verleend is niet alleen afhankelijk van de genoemde voorwaarden, maar ook van de karakteristieken van de betreffende buurt.

Voor aangebouwde en vrijstaande bijgebouwen is een maximale bebouwde oppervlakte opgenomen, die geldt voor alle bijgebouwen in het bouwvlak en de aanduiding 'bijgebouwen' op het bouwperceel tezamen. Met deze beperking van de oppervlakte voor aangebouwde en vrijstaande bijgebouwen worden de volgende doelen nagestreefd. Een ruim bouwvlak is primair bedoeld voor enige flexibiliteit in de situering van het hoofdgebouw en niet om het vol te bouwen met bijgebouwen. Daarnaast wordt met deze bebouwingsregeling een duidelijk onderscheid tussen de (dominante) hoofdbouwmassa en de (ondergeschikte) bijgebouwen bevorderd, doordat zoveel mogelijk functies in het hoofdgebouw zullen worden opgenomen. Tot slot wordt de hoeveelheid bijgebouwen in zij- en achtertuinen beperkt tot wat bij een woning redelijkerwijs nodig is. Hiermee wordt voorkomen dat tuinen onnodig dichtslibben. Voor grote bouwpercelen geldt dat de maximale bebouwde oppervlakte van bijgebouwen toe mag nemen, naarmate het perceel groter is.

De toegestane bebouwde oppervlakte van bijgebouwen kent een maximum van 80 m².

Opgemerkt dient te worden dat binnen de woonfunctie onder voorwaarde nevenactiviteiten worden toegelaten, die qua functie ondergeschikt zijn aan de woonfunctie. De mate van publieksaantrekkende werking van de activiteiten wordt als relevant onderscheid gehanteerd tussen activiteiten die wel gewenst zijn in een woonomgeving en activiteiten die onder omstandigheden gewenst kunnen zijn in een woonomgeving. De 'aan huis verbonden beroeps- en bedrijfsactiviteit' is rechtstreeks mogelijk, mits wordt voldaan aan een aantal voorwaarden. Hierbij is ervan uitgegaan dat een niet-publieksaantrekkende activiteit (geen verkeersaantrekkende werking / geen parkeerdruk) doorgaans zonder problemen in een woning zal kunnen plaatsvinden. Het betreft activiteiten met een introvert karakter, die inherent zijn aan de woonfunctie, zoals kantoorfuncties en ateliers. Uitgangspunt is overigens dat geen milieuvergunningplichtige bedrijven worden toegestaan. Dit is van belang om te voorkomen dat activiteiten kunnen plaatsvinden, die weliswaar niet een publieksaantrekkend karakter hebben, maar die in verband met milieuaspecten niet bij de woonfunctie passen.

Een voorwaardelijke verplichting ten aanzien van de aspecten "geluid" en "waterberging" borgen dat aan beide kaders wordt voldaan indien tot oprichting en ingebruikname van woningen wordt overgegaan.

### *'Waarde – Archeologie hoog'*

De voor 'Waarde – Archeologie hoog' aangewezen gronden zijn, behalve voor de andere daar voorkomende bestemming(en), mede bestemd voor instandhouding en bescherming van oudheidkundig waardevolle elementen en terreinen.

# <span id="page-52-0"></span>**Hoofdstuk 7 Uitvoeringsaspecten**

# <span id="page-52-1"></span>**7.1 Economische uitvoerbaarheid**

Dit bestemmingsplan maakt de bouw van woningen mogelijk. Op grond van artikel 6.12 Wet ruimtelijke ordening is de gemeente verplicht haar kosten te verhalen op basis van een exploitatieplan, tenzij gemeentelijk kostenverhaal anderszins is verzekerd. De gemeente Nuenen heeft voor de uitvoering van dit bestemmingsplan een anterieure overeenkomst alsmede een planschade-verhaals-overeenkomst gesloten met een ontwikkelaar, waarin de gemeente haar kostenverhaal heeft verzekerd.

Hierdoor is het wettelijk niet noodzakelijk een exploitatieplan door de gemeenteraad te laten vaststellen. De gemeentelijke grondexploitatie heeft een minimaal sluitend resultaat.

Daarnaast geeft de marktbehoefte de onderbouwing dat de woningen in de bestemmingsplanperiode kunnen worden gerealiseerd. De economische uitvoerbaarheid van het bestemmingsplan is hiermee gewaarborgd.

# <span id="page-52-2"></span>**7.2 Procedure en maatschappelijke uitvoerbaarheid**

### *Vooroverleg*

De procedures tot en met de vaststelling van een bestemmingsplan zijn door de wet geregeld. Aangegeven is dat in eerste instantie tussen gemeente en verschillende instanties, waar nodig, overleg over het plan moet worden gevoerd, alvorens het ontwerpplan ter visie gelegd kan worden.

Het Besluit ruimtelijke ordening (artikel 3.1.1) geeft aan dat burgemeester en wethouders bij de voorbereiding van een bestemmingsplan overleg voeren met de besturen van betrokken gemeenten en waterschappen en met die diensten van provincie en Rijk die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn.

Het Waterschap De Dommel heeft per e-mail laten weten akkoord te zijn met de inhoud van de watertoets zoals beschreven in de toelichting (**bijlage 6**).

De provincie is betrokken bij de afstemming over de regionale woningbouwaantallen. De wijze waarop afstemming met Provincie en regio dient plaats te vinden is in deze toelichting verwoord. Gezien de beperkte hoeveelheid woningen en de afspraken die hierover met de Provincie en de regio zijn gemaakt heeft specifieke afstemming niet plaats hoeven vinden en aldus niet plaatsgevonden. Een voorontwerp-bestemmingsplan is niet aan de provincie voorgelegd.

#### *Inspraak*

Een voorontwerp-bestemmingsplan is niet voor inspraak, zoals bedoeld in de Inspraakverordening, ter inzage gelegd. Het plan is van geringe omvang met beperkte consequenties voor de locatie en omgeving. De initiatiefnemer heeft al gesproken met omwonenden en de dorpsraad is geïnformeerd.

#### *Verdere procedure*

Het ontwerpbestemmingsplan 'Kerkakkers 2019' heeft van 11 juli tot 22 augustus 2019 voor iedereen ter inzage gelegen. Tijdens deze periode is één zienswijze ontvangen. Deze zienswijze heeft tot aanpassing van het bestemmingsplan geleid. Er zijn maatregelen opgenomen waardoor de bedrijfsvoering van het naastgelegen bedrijf niet wordt belemmerd met de komst van de woningen.

Het bestemmingsplan is op door de gemeenteraad van Nuenen, Gerwen en Nederwetten.

#### **Bijlagen bij toelichting**

- Bijlage 1 Akoestisch onderzoek
- Bijlage 2 Bodemonderzoek
- Bijlage 3 Quickscan flora en fauna
- Bijlage 4 Vormvrije MER beoordeling
- Bijlage 5 Archeologisch onderzoek
- Bijlage 6 Reactie Waterschap

**Akoestisch onderzoek** 

**bodemonderzoek**

**Quickscan flora en fauna** 

**Vormvrije MER beoordeling**

**Archeologisch onderzoek**

**Reactie Waterschap**