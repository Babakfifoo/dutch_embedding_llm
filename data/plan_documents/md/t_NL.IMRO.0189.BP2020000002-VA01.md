**BESTEMMINGSPLAN Enter Dorp, herziening Rijssenseweg 39**

# **BESTEMMINGSPLAN Enter Dorp, herziening Rijssenseweg 39**

| GEMEENTE | WIERDEN                        |
|----------|--------------------------------|
| IDN:     | NL.IMRO.0189.BP2020000002-VA01 |
| Datum:   | Oktober 2020                   |
| Status:  | Vastgesteld                    |

### **TOELICHTING**

| HOOFDSTUK 1                     | INLEIDING<br>                                                                                                                       | 5  |
|---------------------------------|-------------------------------------------------------------------------------------------------------------------------------------|----|
| 1.1<br>1.2<br>1.3<br>1.4<br>1.5 | AANLEIDING  5<br>LIGGING VAN HET PLANGEBIED  5<br>DE BIJ HET PLAN BEHORENDE STUKKEN 6<br>GELDEND BESTEMMINGSPLAN 6<br>LEESWIJZER  7 |    |
| HOOFDSTUK 2                     | DE HUIDIGE EN GEWENSTE SITUATIE                                                                                                     | 8  |
|                                 |                                                                                                                                     |    |
| 2.1<br>2.2                      | HUIDIGE SITUATIE PLANGEBIED  8<br>GEWENSTE SITUATIE 9                                                                               |    |
| HOOFDSTUK 3                     | BELEIDSKADER<br>                                                                                                                    | 14 |
|                                 |                                                                                                                                     |    |
| 3.1<br>3.2                      | RIJKSBELEID  14<br>PROVINCIAAL BELEID  15                                                                                           |    |
| 3.3                             | GEMEENTELIJK BELEID 22                                                                                                              |    |
| HOOFDSTUK 4                     | RANDVOORWAARDEN EN ONDERZOEK                                                                                                        | 28 |
|                                 |                                                                                                                                     |    |
| 4.1<br>4.2                      | INLEIDING 28<br>MILIEU- EN OMGEVINGSASPECTEN  28                                                                                    |    |
| HOOFDSTUK 5                     | TOELICHTING OP DE PLANREGELS                                                                                                        | 44 |
|                                 |                                                                                                                                     |    |
| 5.1<br>5.2                      | INLEIDING 44<br>OPZET VAN DE REGELS  44                                                                                             |    |
| 5.3                             | VERANTWOORDING VAN DE REGELS 45                                                                                                     |    |
| HOOFDSTUK 6                     | UITVOERING EN HANDHAVING                                                                                                            | 47 |
|                                 |                                                                                                                                     |    |
| 6.1                             | ECONOMISCHE UITVOERBAARHEID  47                                                                                                     |    |
| 6.2<br>6.3                      | HANDHAVING  47<br>RETROSPECTIEVE TOETS  47                                                                                          |    |
| HOOFDSTUK 7                     | VOOROVERLEG,<br>INSPRAAK EN ZIENSWIJZEN                                                                                             | 49 |
| 7.1                             | VOOROVERLEG 49                                                                                                                      |    |
| 7.2                             | INSPRAAK 49                                                                                                                         |    |
| 7.3                             | ZIENSWIJZEN 49                                                                                                                      |    |
|                                 | BIJLAGEN BIJ DE TOELICHTING                                                                                                         | 50 |
| BIJLAGE 1                       | RUIMTELIJK KWALITEITSPLAN 50                                                                                                        |    |
| BIJLAGE 2                       | KGO-PLAN 51                                                                                                                         |    |
| BIJLAGE 3                       | AKOESTISCH ONDERZOEK WEGVERKEERSLAWAAI EN INDUSTRIELAWAAI 52                                                                        |    |
| BIJLAGE 4                       | VERKENNEND BODEMONDERZOEK 53                                                                                                        |    |
| BIJLAGE 5                       | ONDERZOEK EXTERNE VEILIGHEID TANKSTATION 54                                                                                         |    |
| BIJLAGE 6                       | STIKSTOFBEREKENING  55                                                                                                              |    |
| BIJLAGE 7<br>BIJLAGE 8          | QUICKSCAN NATUURWAARDENONDERZOEK  56<br>WATERTOETSRESULTAAT 57                                                                      |    |
|                                 |                                                                                                                                     |    |

### <span id="page-4-1"></span><span id="page-4-0"></span>**HOOFDSTUK 1 INLEIDING**

### **1.1 Aanleiding**

Aan de Rijssenseweg 39 in Enter staat op dit moment een woning met een diepe achtertuin. Het voornemen bestaat om deze woning te slopen om vervolgens op het perceel twee vrijstaande woningen te realiseren in de rooilijn van de Rijssenseweg. De nieuwe woningen krijgen een ruime achtertuin, maar niet zo diep als de huidige woning. Een deel van het achtererf wordt ingericht als parkeergelegenheid voor de naastgelegen uitvaartonderneming. Op deze wijze ontstaat tevens een buffer naar het achtergelegen bedrijventerrein van Enter.

De gemeente Wierden heeft in principe en onder voorwaarden ingestemd met deze ontwikkeling. Deze voorwaarden zijn:

- De ruimtelijke kwaliteit in de gemeente wordt versterkt via het Kwaliteitsimpuls groene omgeving (KGO), via een KGO-plan wordt de invulling van de KGO-opgave inzichtelijk gemaakt;
- Voor de locatie wordt een inrichtingsplan opgesteld
- Er wordt een akoestisch onderzoek uitgevoerd
- Er wordt een bodemonderzoek uitgevoerd
- Het bestemmingsplan wordt aangepast.

Het realiseren van de voorgenomen ontwikkeling ligt in de lijn van deze principe-uitspraak. Het KGO-plan en inrichtingsplan tonen aan dat de ontwikkeling in is evenwicht conform de 'Beleidslijn toepassing Kwaliteitsimpuls Groene Omgeving' (KGO). Het KGO is afgestemd met en akkoord bevonden door de gemeente Wierden.

Om de gewenste ontwikkeling planologisch mogelijk te maken, is een bestemmingsplanherziening nodig. Dit bestemmingsplan toont aan dat de ontwikkeling in overeenstemming is met een goede ruimtelijke ordening en voldoet aan de door de gemeente gestelde voorwaarden.

### <span id="page-4-2"></span>**1.2 Ligging van het plangebied**

Het plangebied bestaat uit het perceel Rijssenseweg 39, Enter. De locatie is kadastraal bekend als gemeente Wierden, sectie L, nummer 500. Het plangebied ligt aan de westkant van Enter aan de rand van het bedrijventerrein. Op afbeelding 1.1 is de ligging van het plangebied ten opzichte van de kern Enter en de directe omgeving indicatief weergegeven met respectievelijk de rode ster en de rode omlijning. Voor een exacte begrenzing van het plangebied wordt verwezen naar de verbeelding die bij dit plan hoort.

*Afbeelding 1.1 Ligging van het plangebied ten opzichte van de kern Enter en de directe omgeving (Bron: ArcGIS)*

### <span id="page-5-0"></span>**1.3 De bij het plan behorende stukken**

Het bestemmingsplan "Enter Dorp, herziening Rijssenseweg 39" bestaat uit de volgende stukken:

- verbeelding (tek. Nr. NL.IMRO.0189.BP2020000002-VA01) en een renvooi;
- regels (met bijbehorende bijlagen).

Op de verbeelding zijn de bestemmingen van de in het plan begrepen gronden weergegeven. In de regels zijn bepalingen opgenomen om de uitgangspunten van het plan zeker te stellen. Het plan gaat vergezeld van een toelichting. De toelichting geeft een duidelijk beeld van het bestemmingsplan en van de daaraan ten grondslag liggende gedachten maar maakt geen deel uit van het juridisch bindende deel van het bestemmingsplan.

#### <span id="page-5-1"></span>**1.4 Geldend bestemmingsplan**

#### **1.4.1 Algemeen**

Het plangebied is gelegen binnen de begrenzing van het bestemmingsplan "Enter-Dorp" van de gemeente Wierden. Dit bestemmingsplan is vastgesteld door de gemeenteraad op 22 maart 2011. Tevens zijn de regels van de volgende bestemmingsplannen van toepassing op de locatie:

- Parapluplanbestemmingsplan verruimen m2 bijbehorende bouwwerken bij woningen (18 juni 2013)
- Paraplubestemmingsplan bouw van gebouwtjes voor algemeen belang (9 december 2014)
- Paraplubestemmingsplan Parkeren gemeente Wierden (10 juli 2018)

In afbeelding 1.2 is een uitsnede van het bestemmingsplan opgenomen. Het plangebied is met een rood kader indicatief omlijnd. Voor de exacte begrenzing van het plangebied wordt verwezen naar de verbeelding

*Afbeelding 1.2 Uitsnede geldend bestemmingsplan "Enter-Dorp" (Bron: www.ruimtelijkeplannen.nl)*

#### **1.4.2 Beschrijving bestemmingen**

De gronden zijn bestemd voor 'Wonen' met de aanduiding 'bouwvlak' en maatvoeringsaanduiding 'maximum goothoogte: 4 m'. Verder ligt op de gronden een dubbelbestemming 'Waarde – Archeologie 2' en de gebiedsaanduiding 'veiligheidszone -2'.

De gronden met de bestemming 'Wonen' zijn bestemd voor het wonen in een woonhuis, al dan niet in combinatie met ruimte voor een aan-huis-verbonden beroep of bedrijf, met dien verstande dat de woning en/of een aan de woning aangebouwd gebouw mogen worden gebruikt voor bed & breakfast. Binnen het aangegeven bouwvlak mag maximaal het bestaande aantal woningen aanwezig zijn.

Gronden met de dubbelbestemming 'Waarde – Archeologie 2' zijn, behalve voor de andere daar voorkomende woonbestemming, mede bestemd voor het behoud, de bescherming en/of het herstel van verwachte archeologische waarden.

Op gronden waarop de gebiedsaanduiding 'veiligheidszone -2' van toepassing is omvat het invloedsgebied van het tankstation met LPG installatie aan de overzijde van de Rijssenseweg.

#### **1.4.3 Strijdigheid**

Voorliggende ontwikkeling is in strijd met het geldende bestemmingsplan, omdat:

- per bestemmingsvlak slechts het bestaande aantal woonhuizen is toegestaan, het toevoegen van per saldo één woning is in strijd met de bouwregels;
- de bestemming 'Wonen' geen mogelijkheden biedt voor de realisatie van een parkeerterrein
- over het plangebied een veiligheidszone ligt afkomstig van het LPG-tankstation aan de overzijde van de Rijssenseweg. Binnen deze veiligheidszone zijn ontwikkelingen alleen mogelijk, wanneer het groepsrisico verantwoord kan worden.

Om het initiatief mogelijk te maken dient het bestemmingsplan te worden herzien. Met voorliggend bestemmingsplan wordt een passend juridisch-planologisch kader vastgelegd en aangetoond dat de ontwikkeling in overeenstemming is met een goede ruimtelijke ordening.

### <span id="page-6-0"></span>**1.5 Leeswijzer**

De toelichting van het bestemmingsplan is na dit inleidende hoofdstuk als volgt opgebouwd:

- Hoofdstuk 2: een beschrijving van de huidige en gewenste situatie;
- Hoofdstuk 3: hierin wordt het beleid van het Rijk, de provincie Overijssel, en de gemeente Wierden beschreven, voor zover relevant;
- Hoofdstuk 4: randvoorwaarden en onderzoek ten behoeve van de planuitvoering. Hier spelen milieuaspecten en waarden een rol;
- Hoofdstuk 5: de toelichting op de regels. De regels van de gebruikte bestemmingen worden hier toegelicht;
- Hoofdstuk 6: uitvoering en handhaving. Hierbij wordt onder meer ingegaan op de economische uitvoerbaarheid van het project;
- Hoofdstuk 7: hier staan de resultaten van het gevoerde overleg en de inspraak.

### <span id="page-7-1"></span><span id="page-7-0"></span>**HOOFDSTUK 2 DE HUIDIGE EN GEWENSTE SITUATIE**

### **2.1 Huidige situatie plangebied**

Het plangebied bevindt zich aan de Rijssensestraat aan de westzijde van de bebouwde kom van Enter. De belangrijkste structuurdrager in de directe omgeving is de Rijssenseweg die Enter met het naastgelegen Rijssen en de N347/A1 verbind. De functionele structuur van de direct omgeving bestaat uit een cluster van vrijstaande woningen ten westen van het plangebied en een tankstation aan de overzijde van de Rijssenseweg. Ten zuiden van het plangebied bevindt zich het bedrijventerrein van Enter.

Binnen het plangebied is op dit moment een vrijstaande woning met bijbehorende bijgebouw aanwezig. De bebouwing concentreert zich aan de Rijssenseweg. De achtertuin is onbebouwd en ingericht als gazon/weide.

Op afbeeldingen 2.1 en 2.2 zijn respectievelijk een luchtfoto en een straatbeeld weergegeven. De locatie Rijssenseweg 39 is rood omlijnd.

*Afbeelding 2.1 Luchtfoto plangebied (Bron: Provincie Overijssel)*

*Afbeelding 2.2 Straatbeeld plangebied (Bron: Google Streetview)*

### <span id="page-8-0"></span>**2.2 Gewenste situatie**

#### **2.2.1 Ontwikkeling**

Zoals beschreven in de aanleiding is het voornemen om de bestaande woning aan Rijssenseweg 39 te slopen om vervolgens op het perceel twee vrijstaande woningen te realiseren in het bebouwingslint van de Rijssenseweg. De nieuwe woningen krijgen een ruime achtertuin, maar niet zo diep als de huidige woning. Een deel van het achtererf wordt ingericht als parkeergelegenheid voor de naastgelegen uitvaartonderneming. Aan de oostkant van het erf komt een ontsluitingsweg voor deze parkeergelegenheid.

Door de parkeergelegenheid wordt tevens bufferzone tussen de woonerven en het achtergelegen bedrijventerrein gecreëerd.

Conform de op 13 november 2019 vastgestelde 'Beleidslijn toevoegen van woningen binnen de bebouwde kom' wordt de kwaliteitsimpuls Groene Omgeving toegepast. Door de Erfontwikkelaar is daarom een ruimtelijk kwaliteitsplan opgesteld voor de ontwikkeling. In de volgende paragraaf worden de erfinrichting en hieraan ten grondslag liggende de uitgangspunten beschreven.

#### **2.2.2 Erfinrichting**

De ontwikkeling is vormgegeven aan de hand van uitgangspunten van initiatiefnemer, gemeente Wierden. Hieronder worden deze uitgangspunten beknopt uiteengezet.

#### *Initiatiefnemer*

- Het slopen van de bestaande woning en het herbouwen van twee vrijstaande woningen met schuren
- Gebruik van achterliggend erf als parkeergelegenheid voor het naastgelegen uitvaartbedrijf

#### *Gemeente Wierden*

- een bouwplan moet logisch aansluiten op de bestaande stedenbouwkundige structuur. Zo moet de kavel grenzen aan een openbare weg. Er mag niet achter bestaande woningen gebouwd worden. De woning(en) moet(en) met de voorgevel worden gesitueerd in de voorgevelrooilijn van aangrenzende bebouwing, tenzij er stedenbouwkundige/ landschappelijke argumenten zijn om hiervan af te wijken.
- de woningen moeten worden ingepast in het landschap/stedenbouwkundige structuur.
- voor de bouw van een nieuwe woning is een tegenprestatie vereist via de Kwaliteitsimpuls Groene Omgeving. Aan de hand van taxaties moet worden beoordeeld hoe hoog de bijdrage moet worden voor een aanvullende kwaliteitsimpuls.

#### *Situering woningen*

Het erf aan de Rijssenseweg 39 staat momenteel vrij naakt in de omgeving. Rondom is enige sierbeplanting aanwezig, maar het erf kent geen erfafscheiding in de vorm van hagen of hekwerk. Ook staan er geen waardevolle bomen op het erf. Ten zuiden van het erf is een weiland waar ruimte is om extra parkeervoorzieningen voor het naastgelegen uitvaartcentrum te voorzien. Er zal dus een ontsluiting naar het achterliggende perceel moeten blijven.

De beide woningen kunnen daarmee tussen deze ontsluiting en het erf aan de westzijde komen. Hiermee sluit het goed aan op de bebouwingsstructuur en krijgt men een logische aaneengesloten ontwikkeling. De woningen komen haaks op de kavel waardoor er ruimte ontstaat om langs de woningen naar eventuele vrijstaande bijgebouwen te rijden. De woningen worden getoetst aan de welstandnota. Daarbij heeft initiatiefnemer zelf de keuze om een apart bijgebouw of een geïntegreerd bijgebouw te voorzien. Middels een afgewogen positionering van de woningen blijft de eenheid tussen de erven langs de Rijssenseweg behouden, maar krijgt iedere wooneenheid wel een eigen plek met privacy.

#### *Groenstructuur en inrichting erf*

Een belangrijke ruimtelijke voorwaarde is dat beide erven zich als eenheid in het landschap presenteren. Ze moeten passen in de omgeving. Vanuit het landschapsontwikkelingsplan is het gewenst om de krans rond de es te vergroenen, waarmee het contrast met de open es versterkt wordt. Dit wordt bereikt door het toevoegen van structuurbepalend groen als bomen, wilde hagen en bomenrijen. De erven langs de Rijssenseweg komen sterk overeen met de omschreven karakteristiek. Over het algemeen bebouwing georiënteerd op de weg en half open erfensembles, al dan niet voorzien van enkele grote bomen en gesloten bosjes of singels. Richting de weg zijn de tuinen open en er is zicht op de bebouwing. De erven in dit landschap vormen een duidelijk cluster en worden veelal ontsloten door een eigen inrit. Deze inrit is dan voorzien van begeleidende beplanting. Om enige privacy te behouden zullen op het erf hagen aangeplant worden. Hiermee worden de kavels op een natuurlijke wijze afgeschermd en neemt het groen toe. Ook blijft de gewenste eenheid op het erf gewaarborgd door op het voorerf voor dezelfde afscherming te kiezen.

De gebouwen op de erven zijn vanuit de omgeving deels zichtbaar. Dit is een kwaliteit van het landschap. De erven kennen veelal een harde begrenzing, er is daarom gekozen om de kavels aan de zuidzijde af te schermen met een wilde gemengde haag. Deze haag zal tevens het achterliggende parkeerterrein en bedrijventerrein afschermen. De keuze voor de verharding moet in afstemming gemaakt worden met de materialisering van de architectuur. Verharding moet in een gedekte kleurstelling sober toegepast worden. Dit in afstemming met de kleurstelling van de gevels en overige materialisering van het woonhuis en de overige gebouwen. Hoge opgaande exoten moeten voorkomen worden.

In onderstaande afbeelding is een uitsnede van de erfinrichting opgenomen. Het volledige ruimtelijke kwaliteitsplan is opgenomen in bijlage 1 van deze toelichting.

*Afbeelding 2.3 Uitsnede erfinrichting nieuwe situatie (Bron: Erfontwikkelaar)*

#### **2.2.3 Verkeer en parkeren**

#### *2.2.3.1 Algemeen*

Bij het opstellen van bestemmingsplannen moet rekening worden gehouden met de parkeerbehoefte en verkeersgeneratie die ontstaat door een nieuwe ontwikkeling. Hiertoe kunnen berekeningen worden uitgevoerd op basis van de publicatie 'Toekomstbestendig parkeren', publicatie 381 (december 2018)' van het CROW. Het CROW ontwikkelt en publiceert kennis onder andere op het gebied van verkeer en parkeren. Deze kencijfers zijn gebaseerd op literatuuronderzoek en praktijkervaringen van gemeenten. De kencijfers zijn

landelijk (en juridisch) geaccepteerd en worden gezien als de meest betrouwbare gegevens met betrekking tot het bepalen van de verkeergeneratie en het benodigde aantal parkeerplaatsen. Overigens wordt opgemerkt dat bij iedere functie, in de CROW-publicatie, een maximum en minimum wordt genoemd. Dit is de bandbreedte. Veelal wordt bij nieuwe ontwikkelingen het gemiddelde gehanteerd.

#### *2.2.3.1 Gemeentelijk parkeerbeleid*

De gemeente Wierden heeft op 10 juli 2018 het 'Paraplubestemmingsplan Parkeren gemeente Wierden' vastgesteld waarin het haar visie op parkeren binnen de gemeente heeft verwerkt in planregels. In deze planregels wordt bepaald dat in het geval van nieuwbouw, uitbreiding en functiewijziging van gebouwen en/of voorzieningen, op eigen terrein dient te worden voorzien in voldoende parkeergelegenheid en laad- en losvoorzieningen. Er is vervolgens sprake van voldoende parkeergelegenheid en laad- en losvoorzieningen, indien voldaan wordt aan de normen uit de CROW-publicatie en bijbehorende systematiek.

In voorliggend geval wordt dan ook getoetst aan de genoemde CROW-publicatie.

#### *2.2.3.2 Uitgangspunten*

Het plangebied is gelet op de omgevingsadressendichtheid (CBS Statline) gelegen in een gebied met de stedelijkheidsgraad 'weinig stedelijk' in een deel van de gemeente Wierden dat behoort tot het gebiedstype 'rest bebouwde kom'.

Op basis van de CROW-uitgave geldt een parkeernorm van gemiddeld 2,3 parkeerplaatsen per vrijstaande woning (inclusief bezoekersparkeren). Voor de verkeersgeneratie geldt een kengetal van 8,2 verkeersbewegingen per vrijstaande koopwoning per weekdagetmaal.

### *2.2.3.3 Berekening parkeerbehoefte*

#### Woningen

In voorliggend geval worden in de nieuwe situatie twee vrijstaande woningen gebouwd. Hiermee is sprake van een parkeerbehoefte van 4,6 (2,3 + 2,3), afgerond 5 parkeerplaatsen.

Gelet op de omvang van de toekomstige woonerven is er ruim voldoende ruimte om op eigen erf in de parkeerbehoefte te voorzien.

#### Uitvaartonderneming Rijssenseweg 37

De uitvaartonderneming betreft een bestaande functie. Voorliggend bestemmingsplan voorziet niet in een functiewijziging van deze locatie, waardoor er aanleiding is de parkeerbehoefte te toetsen. Wel is het zo dat hier een bestaand parkeerprobleem aanwezig is en de ontwikkeling aan de Rijssenseweg 39 mogelijkheden bied om dit probleem op te lossen.

Voor een uitvaartonderneming zijn in de CROW uitgave geen specifieke kengetallen opgenomen. Daarom is om de parkeerbehoefte te bepalen gekeken naar ervaringscijfers van de uitvaartonderneming zelf. Op het kantoor zitten gemiddeld 3 mensen. Daarnaast zijn er personeelsleden die af en toe voor een korte periode op kantoor zijn. Bij opbaringen staan er gemiddeld 2 auto's van cliënten, de meeste cliënten zijn afkomstig uit enter zelf en komen met de fiets. De reguliere parkeerbehoefte bedraagt hiermee circa 5 parkeerplaatsen.

Daarnaast vinden uitvaartdiensten plaats, waarbij maximaal 100 mensen aanwezig kunnen zijn. Het uitgangspunt is circa 12 diensten per jaar/één per maand. Bij deze diensten komen mensen doorgaans met de fiets of met een volle auto (4 personen). De parkeerbehoefte is daarmee circa 25 auto's. Hierbij wordt opgemerkt dat dit een zeer globale schatting betreft. Afhankelijk van het weer is het autogebruik hoger en de parkeerbehoefte daarmee ook.

Zoals blijkt uit het ruimtelijk kwaliteitsplan wordt de berm aan de voorzijde van het uitvaartcentrum, aan de Rijssenseweg hersteld. Hier vervallen daardoor twee parkeerplaatsen. De rest van de bestaande parkeergelegenheid, zes plaatsen, blijft behouden. Verder bevinden zich voor het bedrijfspand langs de Rijssenseweg langsparkeervakken voor circa 4 tot 5 auto's. Aanvullend hierop wordt het achterste deel van het erf van de huidige woning wordt in de nieuwe situatie ingericht als parkeergelegenheid met 26 plekken voor de naastgelegen uitvaartonderneming. Aan de oostkant van het erf komt een ontsluitingsweg voor deze

parkeergelegenheid. Op deze wijze ontstaan op eigen terrein in totaliteit 32 parkeerplaatsen. Daarnaast liggen er langs de Rijssenweg nog 4 tot 5 langsparkeervakken. Gesteld kan worden dat het parkeerprobleem hiermee wordt opgelost.

#### *2.2.3.4 Berekening Verkeersgeneratie*

Ten opzichte van huidige situatie (één woning) neemt de verkeersgeneratie iets toe met 8,2 verkeersbewegingen per weekdagetmaal. Deze extra verkeersbewegingen kan de Rijssenseweg eenvoudig en veilig verwerken.

De woningen worden via een eigen in- en uitrit op de Rijssenseweg ontsloten. De parkeergelegenheid van het uitvaartcentrum wordt via een nieuwe in- en uitrit op de Rijssenseweg ontsloten. Ten opzichte van de huidige situatie, waarbij bezoekers van het uitvaartcentrum verspreid langs de Rijssenseweg parkeren en overstekken en er vele ongeregisseerde/verkeersonveilige verkeersbewegingen plaatsvinden, verbeterd de verkeersveiligheid sterk. Met de aan te leggen parkeergelegenheid wordt dit probleem in de openbare ruimte opgelost.

#### *2.2.3.5 Conclusie verkeer en parkeren*

Geconcludeerd wordt dat er vanuit verkeerskundig oogpunt geen bezwaren zijn tegen dit plan.

### <span id="page-13-0"></span>**HOOFDSTUK 3 BELEIDSKADER**

Dit hoofdstuk beschrijft, voor zover relevant, de rijks-, provinciale- en gemeentelijke beleidsnota's. Naast de belangrijkste algemene uitgangspunten worden de specifiek voor het plangebied geldende uitgangspunten weergegeven.

### <span id="page-13-1"></span>**3.1 Rijksbeleid**

#### **3.1.1 Structuurvisie Infrastructuur en Ruimte**

De Structuurvisie Infrastructuur en Ruimte is op 13 maart 2012 in werking getreden. De Structuurvisie Infrastructuur en Ruimte (SVIR) geeft een totaalbeeld van het ruimtelijk- en mobiliteitsbeleid op rijksniveau en vervangt de Nota Ruimte, de Structuurvisie Randstad 2040, de Nota Mobiliteit, de MobiliteitsAanpak en de Structuurvisie voor de Snelwegomgeving. Tevens vervangt het een aantal ruimtelijke doelen en uitspraken in onder andere de Agenda Landschap en de Agenda Vitaal Platteland. Daarmee wordt de SVIR het kader voor thematische of gebiedsgerichte uitwerkingen van rijksbeleid met ruimtelijke consequenties.

In de SVIR heeft het Rijk drie rijksdoelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijkeconomische structuur van Nederland;
- Het verbeteren, instandhouden en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

Voor de drie rijksdoelen worden de 13 onderwerpen van nationaal belang benoemd. Hiermee geeft het Rijk aan waarvoor het verantwoordelijk is en waarop het resultaten wil boeken. Buiten deze nationale belangen hebben decentrale overheden beleidsvrijheid.

De drie hoofddoelen van het ruimtelijk en mobiliteitsbeleid kennen nationale opgaven die regionaal neerslaan. Opgaven van nationaal belang in Oost-Nederland (de provincies Gelderland en Overijssel) zijn:

- Het waar nodig verbeteren van de internationale achterlandverbindingen (weg, spoor en vaarwegen) die door Oost Nederland lopen. Dit onder andere ten behoeve van de mainports Rotterdam en Schiphol;
- Het formuleren van een integrale strategie voor het totale rivierengebied van Maas en Rijntakken (Waal, Nederrijn, Lek en de IJssel, deelprogramma rivieren van het Deltaprogramma) en de IJsselvechtdelta (deelprogramma's zoetwater en rivieren) voor waterveiligheid in combinatie met bereikbaarheid, ruimtelijke kwaliteit, natuur, economische ontwikkeling en woningbouw;
- Het tot stand brengen en beschermen van de (herijkte) EHS, inclusief de Natura 2000 gebieden (zoals de Veluwe);
- Het robuust en compleet maken van het hoofdenergienetwerk (380 kV), onder andere door het aanwijzen van het tracé voor aansluiting op het Duitse hoogspanningsnet.

#### *Ladder voor duurzame verstedelijking*

In de SVIR is de ladder voor duurzame verstedelijking geïntroduceerd. Deze ladder is per 1 oktober 2012 als motiveringseis in het Besluit ruimtelijke ordening (artikel 3.1.6, lid 2) opgenomen. Op 1 juli 2017 is de Ladder in het Besluit ruimtelijke ordening gewijzigd. Aanleiding voor de wijziging waren de in de praktijk gesignaleerde knelpunten bij de uitvoering van de Ladder en de wens om te komen tot een vereenvoudigd en geoptimaliseerd instrument.

Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Hierbij geldt een motiveringsvereiste voor het bevoegd gezag als nieuwe stedelijke ontwikkelingen planologisch mogelijk worden gemaakt.

Teneinde een ontwikkeling adequaat te kunnen toetsen aan de ladder is het noodzakelijk inzicht te geven in de begrippen 'bestaand stedelijk gebied' en 'stedelijke ontwikkeling'.

In de Bro zijn in artikel 1.1.1 definities opgenomen voor:

bestaand stedelijk gebied: 'bestaand stedenbouwkundig samenstel van bebouwing ten behoeve van wonen, dienstverlening, bedrijvigheid, detailhandel of horeca, alsmede de daarbij behorende openbare of sociaal culturele voorzieningen, stedelijk groen en infrastructuur'.

stedelijke ontwikkeling: ´ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen.´

#### **3.1.2 Toetsing van het initiatief aan de uitgangspunten in het rijksbeleid**

De Structuurvisie Infrastructuur en Ruimte laat zich niet specifiek uit over dergelijke lokale ontwikkelingen. De voorgenomen ontwikkeling raakt geen rijksbelangen als opgenomen in de structuurvisie.

Wat betreft de "Ladder voor duurzame verstedelijking" wordt opgemerkt dat toetsing noodzakelijk is bij "nieuwe stedelijke ontwikkelingen" (3.1.6 Bro).

*Is er sprake van een nieuwe stedelijke ontwikkeling?*

Er is geen ondergrens bepaald voor wat een 'stedelijke ontwikkeling' is. Op basis van jurisprudentie blijkt dat de vraag of sprake is van een stedelijke ontwikkeling wordt bepaald door de aard en omvang (toename van bebouwing of ruimtegebruik) van die ontwikkeling, in relatie tot de omgeving. Uit afdelingsjurisprudentie blijkt dat voor het realiseren van woningen geldt, dat woningbouwlocaties vanaf twaalf woningen worden beoordeeld een stedelijke ontwikkeling die ladderplichtig is. Hieronder worden deze uitspraken weergegeven:

- 11 woningen geen nieuwe stedelijke ontwikkeling (ABRvS 16 september 2015; ECLI:NL:RVS:2015:2921)
- 12 woningen wel een nieuwe stedelijke ontwikkeling (ABRvS 25 maart 2015; ECLI:NL:RVS:2015:953).

In voorliggend geval wordt per saldo, één woning toegevoegd en wordt een parkeerterrein binnen de reeds bestaande woonbestemming gerealiseerd. Hiermee is geen sprake van een toename van ruimtegebruik. De ladder voor duurzame verstedelijking dan ook niet van toepassing.

<span id="page-14-0"></span>Geconcludeerd wordt dat er geen sprake is van strijd met het rijksbeleid.

### **3.2 Provinciaal beleid**

Het provinciaal beleid is verwoord in tal van plannen. Het belangrijkste plan betreft de Omgevingsvisie Overijssel en de daarbij behorende Omgevingsverordening Overijssel.

#### **3.2.1 Omgevingsvisie Overijssel**

De Omgevingsvisie Overijssel is dé provinciale visie voor de fysieke leefomgeving van Overijssel. Duurzaamheid, ruimtelijke kwaliteit en sociale kwaliteit zijn de leidende principes of 'rode draden' bij alle initiatieven in de fysieke leefomgeving van de provincie Overijssel.

#### **3.2.2 Omgevingsverordening Overijssel**

De provincie beschikt over een palet aan instrumenten waarmee zij haar ambities realiseert. Het gaat er daarbij om steeds de meest optimale mix van instrumenten toe te passen, zodat effectief en efficiënt resultaat wordt geboekt voor alle ambities en doelstellingen van de Omgevingsvisie. De keuze voor inzet van deze instrumenten is bepaald aan de hand van een aantal criteria. In de Omgevingsvisie is bij elke beleidsambitie een realisatieschema opgenomen waarin is aangegeven welke instrumenten de provincie zal inzetten om de verschillende onderwerpen van provinciaal belang te realiseren.

Eén van de instrumenten om het beleid uit de Omgevingsvisie te laten doorwerken is de Omgevingsverordening Overijssel. De Omgevingsverordening is het provinciaal juridisch instrument dat wordt ingezet voor die onderwerpen waarvoor de provincie eraan hecht dat de doorwerking van het beleid van de Omgevingsvisie juridisch geborgd is.

#### **3.2.3 Uitvoeringsmodel Omgevingsvisie Overijssel**

Om te bepalen of een initiatief bijdraagt aan de ambities van de provincie Overijssel, wordt het Uitvoeringsmodel Omgevingsvisie Overijssel gebruikt. In dit uitvoeringsmodel staan de volgende stappen centraal:

- 1. Of generieke beleidskeuzes
- 2. Waar ontwikkelingsperspectieven
- 3. Hoe gebiedskenmerken

Deze begrippen worden hieronder nader toegelicht.

#### *3.2.3.1 Of - generieke beleidskeuzes*

Generieke beleidskeuzes zijn keuzes die bepalend zijn voor de vraag of ontwikkelingen nodig dan wel mogelijk zijn. In deze fase wordt beoordeeld of er sprake is van een maatschappelijke opgave. Of een initiatief mogelijk is, wordt onder andere bepaald door generieke beleidskeuzes van EU, Rijk of provincie. Denk aan beleidskeuzes om basiskwaliteiten als schoon drinkwater en droge voeten te garanderen. Andere generieke beleidskeuzes betreffen het voorkomen van overaanbod van bijvoorbeeld woningbouw- en kantoorlocaties.

Ook wordt in deze fase de zgn. Overijsselse ladder voor duurzame verstedelijking gehanteerd. Deze Overijsselse ladder geeft een nadere invulling aan de vraag hoe de behoefte moet worden bepaald, zowel in de stedelijke als in de groene omgeving, en op welke wijze de regionale afstemming vorm gegeven moet worden. Integraliteit, toekomstbestendigheid, concentratiebeleid, (boven)regionale afstemming en zuinig en zorgvuldig ruimtegebruik zijn beleidskeuzes die invulling geven aan de Overijsselse ladder voor duurzame verstedelijking.

Voor specifieke gebieden in Overijssel geldt dat niet alle initiatieven mogelijk zijn. Dit heeft te maken met zwaarwegende publieke belangen, Gebiedsspecifieke beleidskeuzes om de zwaarwegende publieke belangen te borgen, zijn: reservering voor waterveiligheid en beperking wateroverlast,

drinkwater/grondwaterbeschermingsgebieden, het Natuurnetwerk Nederland (NNN, voorheen Ecologische Hoofdstructuur (EHS)), de Nationale Landschappen en het provinciaal routenetwerk transport gevaarlijke stoffen.

#### *3.2.3.2 Waar - ontwikkelingsperspectieven*

Als uit de beoordeling in het kader van de generieke beleidskeuzes blijkt dat de voorgenomen ruimtelijke ontwikkeling aanvaardbaar is, vindt een toets plaats aan de ontwikkelingsperspectieven. In de Omgevingsvisie is een spectrum van zes ontwikkelperspectieven beschreven voor de groene en stedelijke omgeving. Met dit spectrum geeft de provincie ruimte voor het realiseren van de in de visie beschreven beleids- en kwaliteitsambities.

De ontwikkelperspectieven geven richting aan wat waar ontwikkeld zou kunnen worden. Daar waar generieke beleidskeuzes een geografische begrenzing hebben, zijn ze consistent doorvertaald in de ontwikkelingsperspectieven. De ontwikkelingsperspectieven zijn richtinggevend en bieden de nodige flexibiliteit voor de toekomst.

#### *3.2.3.3 Hoe - gebiedskenmerken.*

Op basis van gebiedskenmerken in vier lagen (natuurlijke laag, laag van het agrarisch cultuurlandschap, stedelijke laag en laag van de beleving) gelden specifieke kwaliteitsvoorwaarden en –opgaven voor ruimtelijke ontwikkelingen. Het is de vraag 'hoe' een ontwikkeling invulling krijgt.

Aan de hand van de drie genoemde niveaus kan worden bezien of een ruimtelijke ontwikkeling mogelijk is en er behoefte aan is, waar het past in de ontwikkelingsvisie en hoe het uitgevoerd kan worden. Afbeelding 3.1 geeft dit schematisch weer.

*Afbeelding 3.1 Uitvoeringsmodel Omgevingsvisie Overijssel (Bron: Provincie Overijssel)*

#### **3.2.4 Toetsing aan de uitgangspunten van het Uitvoeringsmodel Omgevingsvisie Overijssel**

Toetsing van voorliggend initiatief aan het Uitvoeringsmodel Omgevingsvisie Overijssel geeft globaal het volgende beeld.

#### *3.2.4.1 Of - generieke beleidskeuzes*

In het kader van voorliggende ontwikkeling zijn bij het toetsen aan de 'generieke beleidskeuzes' voornamelijk de artikelen 2.1.3 *(Zuinig en zorgvuldig ruimtegebruik)*, artikel 2.1.5 *(Ruimtelijke kwaliteit),* 2.1.6 *(Kwaliteitsimpuls Groene Omgeving* en artikel 2.2.2 (*Realisatie nieuwe woningen*) van de provinciale verordening van belang. De hiervoor genoemde artikelen worden hierna nader toegelicht.

#### Artikel 2.1.3:

#### **Zuinig en zorgvuldig ruimtegebruik**

*Bestemmingsplannen voorzien uitsluitend in stedelijke ontwikkelingen die een extra ruimtebeslag door bouwen en verharden leggen op de groene omgeving wanneer aannemelijk is gemaakt:* 

- *dat er voor deze opgave in redelijkheid geen ruimte beschikbaar is binnen het bestaande bebouwd gebied en de ruimte binnen het bestaand bebouwd gebied ook niet geschikt te maken is door herstructurering en/of transformatie;*
- *dat mogelijkheden voor meervoudig ruimtegebruik binnen het bestaand bebouwd gebied optimaal zijn benut.*

In de Omgevingsverordening Overijssel is het begrip "groene omgeving" nader gedefinieerd als: *de gronden die niet vallen onder bestaand bebouwd gebied.*

In de Omgevingsverordening Overijssel is het begrip "bestaand bebouwd gebied" nader gedefinieerd als: *de gronden binnen steden en dorpen die benut kunnen worden voor stedelijke functies op grond van geldende bestemmingsplannen en op grond van voorontwerp-bestemmingsplannen voor zover de provinciale diensten*  *daarover schriftelijk een positief advies hebben uitgebracht in het kader van het vooroverleg als bedoeld in artikel 3.1.1 Bro.*

#### *Toetsing van het initiatief aan artikel 2.1.3 van de Omgevingsverordening Overijssel*

In dit geval is sprake van een ontwikkeling die mogelijk wordt gemaakt op gronden binnen de bebouwde kom van Enter die in de huidige situatie reeds een woonbestemming hebben en als woonerf zijn ingericht. Van een uitbreiding van bouwmogelijkheden binnen de 'groene omgeving' is geen sprake. De hoeveelheid bebouwing/verharding wordt wel uitgebreid van één naar twee woningen en een parkeergelegenheid met toepassing van de beleidslijn "Toevoegen woningen binnen de bebouwde kom' van de gemeente Wierden. Dit beleid betreft een variant van het gemeentelijk KGO-beleid. In het KGO-plan (bijlage 2) is aangetoond dat de extra ontwikkelingsmogelijkheden in evenwicht zijn met de investeringen in de ruimtelijke kwaliteit. Gezien het vorenstaande wordt geconcludeerd dat de ontwikkeling in overeenstemming is met de principes van zuinig en zorgvuldig ruimtegebruik.

#### Artikel 2.1.5 (leden 1,2,3 en 5)

#### **Ruimtelijke kwaliteit**

*In de toelichting op bestemmingsplannen wordt onderbouwd dat de nieuwe ontwikkelingen die het bestemmingsplan mogelijk maakt, bijdragen aan het versterken van de ruimtelijke kwaliteit conform de geldende gebiedskenmerken.*

Deze onderbouwing bestaat uit het inzichtelijk maken van:

- de wijze waarop toepassing is gegeven aan het Uitvoeringsmodel (OF-, WAAR- en HOE-benadering) die in de Omgevingsvisie Overijssel is neergelegd;
- de wijze waarop de nieuwe ontwikkeling past binnen het ontwikkelingsperspectief die in de Omgevingsvisie Overijssel voor het gebied is neergelegd;
- De wijze waarop toepassing is gegeven aan de vier-lagenbenadering die onderdeel uitmaakt van het Uitvoeringsmodel en op welke wijze de Catalogus Gebiedskenmerken is gebruikt bij de ruimtelijke inpassing van de nieuwe ontwikkeling.

#### Artikel 2.1.6

#### **Kwaliteitsimpuls Groene omgeving**

*Bestemmingsplannen voor de Groene Omgeving kunnen – met in achtneming van het bepaalde in artikel 2.1.3 en artikel 2.1.4 en het bepaalde in artikel 2.1.5 – voorzien in nieuwvestiging en grootschalige uitbreidingen van bestaande functies in de Groene Omgeving, uitsluitend indien hier sociaaleconomische en/of maatschappelijke redenen voor zijn én er is aangetoond dat het verlies aan ecologische en/of landschappelijke waarden in voldoende mate wordt gecompenseerd door investeringen ter versterking van ruimtelijke kwaliteit in de omgeving.*

#### *Toetsing van het initiatief aan artikel 2.1.5 leden 1,2,3 en 5 en 2.1.6 van de Omgevingsverordening Overijssel*

Voorliggend plan voorziet in de herontwikkeling van de locatie Rijssenseweg 39. De bestaande woning met bijgebouw wordt gesloopt en vervangen door twee woningen op goed in het bebouwingsbeeld van de Rijssenseweg ingepaste nieuwe woonerven. Achter de woningen wordt een parkeergelegenheid voor de naastgelegen begrafenisonderneming gerealiseerd, waarmee het bestaande parkeerprobleem langs de Rijssenseweg wordt opgelost.

Met het voornemen wordt bijgedragen aan het versterken van de ruimtelijke kwaliteit door de locatie een toekomstbestendige functie te geven, goed in te passen in de omgeving en het parkeerprobleem van de begrafenisonderneming aan de Rijssenseweg op te lossen. In het KGO-plan in bijlage 2 is aangetoond dat de ontwikkelmogelijkheden in evenwicht zijn met de investeringen in de ruimtelijke kwaliteit. Geconcludeerd wordt dat de ontwikkeling in overeenstemming is met het provinciaal beleid ten aanzien van ruimtelijke kwaliteit en KGO.

#### Artikel 2.2.2

#### **Realisatie nieuwe woningen**

- *1. Bestemmingsplannen en omgevingsvergunningen als bedoeld in artikel 2.1 lid 1 onder c van de Wabo, voorzien uitsluitend in de mogelijkheid tot het realiseren van nieuwe woningen als de behoefte daaraan is aangetoond door middel van actueel onderzoek woningbouw.*
- *2. De behoefte aan nieuwe woningen zoals bedoeld in lid 1 wordt in ieder geval geacht te zijn aangetoond als realisatie daarvan past binnen de geldende woonafspraken zoals die zijn gemaakt tussen gemeente en provincie op basis van regionale afstemming.*

#### *Toetsing van het initiatief aan artikel 2.2.2 van de Omgevingsverordening Overijssel*

Voorliggende ontwikkeling betreft het realiseren van twee woningen aan de Rijssenseweg in Enter. Omdat hier al een woning aanwezig is, wordt er per saldo één woning toegevoegd. De woningen voldoen aan de kwalitatieve behoefte in de markt en worden gebouwd voor de lokale behoefte. Voor een nadere toelichting wordt verwezen naar het gemeentelijke woonbeleid zoals opgenomen in subparagraaf 3.3.3 van deze toelichting.

Geconcludeerd wordt dat dit plan in overeenstemming is met artikel 2.2.2 van de Omgevingsverordening Overijssel.

#### *3.2.4.2 Waar - ontwikkelingsperspectieven*

In dit geval zijn de ontwikkelingsperspectieven voor de Groene Omgeving van belang. In de Groene Omgeving gaat het hoofdzakelijk om: behoud en versterking van de kwaliteit van het landschap, het realiseren van een samenhangend netwerk van gebieden met natuur- en waterkwaliteit, ontwikkelingsmogelijkheden voor de landbouw, het toerisme en andere economische dragers, realisatie van waterkwaliteitsdoelen, het duurzaam beheer van drinkwatervoorraden én het opwekken van hernieuwbare energie. In de Groene Omgeving onderscheidt de provincie de volgende drie ontwikkelingsperspectieven:

- de zone Ondernemen met Natuur en Water (ONW);
- agrarisch ondernemen in het grootschalige landschap;
- wonen en werken in het kleinschalige mixlandschap.

Het plangebied kent op basis van de ontwikkelingsperspectievenkaart van de provincie Overijssel het ontwikkelingsperspectief 'Woon- en werklocaties buiten het stedelijke netwerk'. In afbeelding 3.2 is een uitsnede van de perspectievenkaart behorende bij de Omgevingsvisie opgenomen, waarbij het plangebied zich binnen de rode omlijning bevindt.

*Afbeelding 3.2 Uitsnede Ontwikkelperspectievenkaart Omgevingsvisie Overijssel (Bron: Provincie Overijssel)*

#### *'Woon- en werklocaties buiten stedelijke netwerken'*

De steden en dorpen buiten de stedelijke netwerken mogen altijd bouwen voor de lokale behoefte aan wonen, werken en voorzieningen, inclusief lokaal gewortelde bedrijvigheid, mits onderbouwd en regionaal afgestemd. Herstructurering en transformatie van de woon-, werk-, voorzieningen- en mixmilieus moeten deze vitaal en aantrekkelijk houden en de diversiteit aan milieus versterken. Herstructurering en transformatie bieden kansen om te anticiperen op klimaatverandering (bijvoorbeeld door ruimte voor groen, natuur en water te reserveren). Van belang is de stedelijke ontwikkeling altijd af te stemmen op de kenmerken van het watersysteem, bijvoorbeeld in laaggelegen gebieden bij bouw- en evacuatieplannen rekening houden met risico's op overstroming of wateroverlast. Herstructurering en transformatie kunnen ook bijdragen aan de energietransitie (door het nemen van energie-efficiënte maatregelen en/of het opwekken van duurzame energie door bijvoorbeeld het aanwezige dakoppervlak te benutten).

#### *Toetsing van het initiatief aan het 'Ontwikkelingsperspectief'*

In voorliggend geval wordt een bestaand woonerf getransformeerd naar twee nieuwe woonerven en daarachter een parkeergelegenheid voor een naastgelegen bedrijf. De ontwikkeling past goed in het ter plaatse geldende ontwikkelingsperspectief en draagt door nieuwbouw met bijbehorende duurzaamheidsmaatregelen bij aan de energietransitie. Gesteld wordt dat de ontwikkeling in overeenstemming is met het ter plekke geldende ontwikkelingsperspectief.

#### *3.2.4.3 Hoe - gebiedskenmerken*

Op basis van gebiedskenmerken in vier lagen (natuurlijke laag, laag van het agrarisch-cultuurlandschap, stedelijke laag en laag van de beleving) gelden specifieke kwaliteitsvoorwaarden en –opgaven voor ruimtelijke ontwikkelingen. Gelet op de ligging van het plangebied aan de rand van de kern Enter, binnen het bestaande stedelijk gebied worden de "Natuurlijke laag" en "Laag van het agrarisch cultuurlandschap" buiten beschouwing gelaten. Omdat er binnen het plangebied tevens geen kenmerken vanuit de "Laag van beleving" van toepassing zijn, is ook deze laag buiten beschouwing gelaten.

#### "Stedelijke laag

In de "Stedelijke laag" ontstaat de koppeling van de sociale en fysieke dynamiek van de stedelijke functies aan het verbindende netwerk van wegen, paden, spoorwegen en kanalen. Elke stad of dorp bezit zijn eigen karakteristieke ruimtelijke, sociale en functionele opbouw en kwaliteiten. Het plangebied is gelegen in het gebiedstype "Woonwijken 1955 - nu", dit is in afbeelding 3.3 weergegeven.

*Afbeelding 3.3 Uitsnede gebiedskenmerkenkaart 'Stedelijke laag' (Bron: Provincie Overijssel)*

#### *'Woonwijken 1955 –nu"*

De woonwijken van 1955 tot nu zijn planmatig opgezette uitbreidingswijken op basis van een collectief idee en grotere bouwstromen. De functies (wonen, werken, voorzieningencentra) zijn uiteengelegd en de wijken zijn opgedeeld in buurten met een homogeen bebouwingskarakter: buurten met eengezinswoningen, flatwijken, villawijken, wijk(winkel)centra. Er is sprake van een tijdsgebonden verkavelingsstructuur op basis van verschillende ordeningsprincipes.

Als ontwikkelingen plaatsvinden in de naoorlogse woonwijken, dan voegt nieuwe bebouwing zich in de aard, maat en het karakter van het grotere geheel (patroon van o.a. wooneenheden en parken), maar is als onderdeel daarvan wel herkenbaar. De groenstructuur is onderdeel van het wijkontwerp.

#### *Toetsing van het initiatief aan de "Stedelijke laag''*

Het gebiedskenmerk 'Woonwijken 1955 – nu' past niet helemaal op het plangebied. Het maakt geen onderdeel uit van een planmatig opgezette woonwijk. Het betreft hier een dorpsuitloper van Enter. Het initiatief voorziet in een transformatie van een bestaand woonerf aan de rand van de bebouwde kom van Enter naar twee woonerven en daarachter een parkeergelegenheid. Zoals blijkt uit het ruimtelijk kwaliteitsplan voegen deze woningen zich in de aard, maat en karakter van de Rijssenseweg. Het parkeerterrein wordt achter de woonerven uit het zicht van de openbare weg gerealiseerd en beïnvloed niet direct het straatbeeld van de Rijssenseweg. Indirect wordt het straatbeeld in positieve zin wel beïnvloed, doordat er geen auto's meer worden geparkeerd in de wegberm. Hiermee is de ontwikkeling is overstemming met het gestelde met de 'Stedelijk laag'.

### **3.2.5 Conclusie toetsing aan het provinciaal beleid**

Geconcludeerd wordt dat de in dit plan besloten ontwikkeling in overeenstemming is met het in de Omgevingsvisie Overijssel verwoorde en in de Omgevingsverordening verankerde provinciale ruimtelijk beleid.

### <span id="page-21-0"></span>**3.3 Gemeentelijk beleid**

#### **3.3.1 Structuurvisie Wierden**

#### *3.3.1.1 Inleiding*

De Structuurvisie Wierden is opgesteld voor het gehele grondgebied van de gemeente Wierden en betreft de periode tot 2030. De structuurvisie vormt het toetsingskader voor de beoordeling van nieuwe plannen en initiatieven. Bestemmings-, wijzigingsplannen en projectbesluiten moeten getoetst worden aan de structuurvisie. De structuurvisie is op 5 oktober 2010 door de gemeenteraad vastgesteld.

#### *3.3.1.2 Ruimtelijke Ontwikkelingsvisie*

#### *Ambitieniveau*

De gemeente Wierden zet in op de verdere uitwerking van de lijnen die zijn uitgezet in de Ontwikkelingsvisie 2005. De ambitie van de gemeente is "*een actieve en zelfbewuste gemeente zijn, die kwaliteit hoog in het vaandel heeft en die onderneemt*". Over 20 jaar is de gemeente nog meer een groene, ondernemende, recreatieve gemeente met (deels) stedelijke trekjes en een hele mooie woon- en leefomgeving. Waar nodig wordt samengewerkt met andere gemeenten of andere overheden. Er wordt aansluiting gezocht bij de Omgevingsvisie Overijssel. Rode draden in de Omgevingsvisie Overijssel vormen duurzaamheid en ruimtelijke kwaliteit.

#### *Centrale waarden*

De gemeente Wierden ontleent haar identiteit aan haar ligging op het overgangsgebied tussen de Sallandse Heuvelrug en het Twentse landgoederenlandschap, op de kruising van snelwegen en spoorlijnen, doorsneden door de Regge en dichtbij de Twentse steden. De identiteit kan kort worden samengevat als *een gemeente die verbindt.* Het gaat daarbij om verschillende soorten verbindingen en verbindingen op verschillende niveaus. Gemeente Wierden verbindt:

- Stad en land;
- Wonen, werken en recreëren (kruispunt van snelwegen en spoorlijnen);
- Landschapstypen.

In de onderstaande figuur zijn de kernkwaliteiten van deze identiteit schematisch weergegeven. Op basis van de kernkwaliteiten komen de centrale waarden van de gemeente Wierden naar voren.

#### *3.3.1.3 Kernkwaliteiten en centrale waarden gemeente Wierden*

Het versterken van de centrale waarden vormt de basis voor de toekomstige ontwikkeling van Wierden. Kiezen voor deze waarden betekent kiezen voor een duidelijke identiteit. Het verder ontwikkelen van deze identiteit vormt dan ook het vertrekpunt voor de visie op de toekomstige (ruimtelijke) ontwikkeling van Wierden en aanknopingspunten voor de uitwerking in projecten en beleidsthema's.

#### *3.3.1.4 Deelgebiedsvisies*

De structuurvisie onderscheidt drie deelgebieden. Per deelgebied is een visie gemaakt. Onderhavig plangebied behoord tot de deelgebiedsvisie 'kern Enter'.

Het algemene streefbeeld voor Enter wordt in de visie als volgt neergezet:

*"In Enter staan bedrijvigheid, toerisme en de cultuurhistorische waarden centraal. Het dorpse karakter is versterkt, waarbij de es is opengehouden en de Entergraven als harde grens van het dorp geldt. Ten noorden van Enter is woonwijk de Berghorst ontwikkeld. Samen met Rijssen is het industrieterrein De Elsmoat langs de A1 gerealiseerd".*

Specifiek voor bestaande woongebieden worden de volgende uitgangspunten aangegeven:

- De woonwijk Oranjebuurt herstructureren met het oog op duurzaamheid (zuinig ruimtegebruik) en verwachtte demografische ontwikkelingen (levensloopbestendig bouwen).
- Bij mogelijke herstructurering aansluiting zoeken op cultuurhistorische waarden en karakteristieke kenmerken van de plek: 'karakteristiek bouwen'.
- Groen in de wijk, ruimte rondom de woningen, voorzieningen en veiligheid vormen belangrijke uitgangspunten bij de herstructurering.

#### *3.3.1.5 Toetsing van het initiatief aan de Structuurvisie Wierden*

Met voorliggende ontwikkeling wordt een bestaand woonerf aan de Rijssenseweg getransformeerd naar twee woonerven met woningen die goed in het bebouwingsbeeld van de Rijssenseweg passen. Door het creëren van een parkeergelegenheid achter de woonerven wordt de parkeerproblematiek van het naastgelegen bedrijf opgelost en ontstaat een groenere en veiligere situatie aan de Rijssenseweg. Geconcludeerd wordt het initiatief in overeenstemming is met de Structuurvisie Wierden.

#### **3.3.2 Lokale woonagenda 2018-2022**

#### *3.3.2.1 Algemeen*

De afgelopen jaren is de woningmarkt sterk veranderd. De gemeente Wierden wil hier goed op anticiperen en haar woonbeleid actualiseren door een lokale woonagenda uit te werken. Dit is gedaan met het opstellen van een lokale woonagenda, welke aansluit op de Regionale Woonvisie Twente met de gezamenlijke

uitgangspunten voor het regionale woonbeleid. Op basis hiervan is de kwantitatieve programmering bepaald in prestatieafspraken tussen de provincie Overijssel en de Twentse gemeenten.

De kwalitatieve programmering betreft echter lokaal maatwerk, waar de gemeenten in de regio zelf invulling aan geven binnen de gezamenlijke contouren van de Regionale Woonvisie.

Deze lokale woonvisie geeft daar invulling aan, samen met een aantal thematische opgaven die voor de gemeente Wierden relevant zijn om de komende jaren nadere invulling aan te geven.

De doelen en beleidsambities zijn als volgt geformuleerd:

- Beschikbaarheid en betaalbaarheid;
- Wonen met zorg;
- Duurzaamheid;
- Toekomstbestendigheid: een kwalitatieve opgave.

#### *3.3.2.2 Afwegingskader woningbouwplannen*

In haar woonbeleid heeft de gemeente Wierden een afwegingskader voor woningbouwplannen opgenomen. Dit afwegingskader helpt de gemeente te sturen op plannen die een kwalitatieve bijdrage leveren aan de ontwikkeling van de gemeente Wierden. Ontwikkelingen die voldoen aan de volgende randvoorwaarden krijgen voorrang:

- Het sociale segment en doorstroming;
- Woningbehoefte in de koopsector;
- Toevoeging voor de lokale vraag;
- Spreiding over de kernen;
- Inbreiding voor uitbreiding.

#### *3.3.2.3 Woningbouwcontingent*

In de woningbouwafspraken die de gemeente Wierden met de provincie Overijssel heeft gemaakt wordt uitgegaan van een woningbouwcontingent van 567 woningen tot 2026; iets meer dan de uitkomst van de provinciale Primosprognose die uitgaat van 525 woningen tot en met 2027. Het woningbouwcontingent biedt kwantitatief voldoende ruimte om aan de woningbehoefte voor de komende jaren te kunnen voldoen, en biedt ook nog wat ruimte voor extra instroom van buiten de gemeente.

Realisatie van een voldoende aantal woningen is bovendien een essentiële randvoorwaarde om in te kunnen spelen op de kwalitatieve behoefte. Ook beperkt dit het risico dat door strikte contingentering er onvoldoende nieuwbouw gerealiseerd wordt: als gevolg van planuitval en vertraging. De aanwezigheid van plannen die niet voorzien in de juiste kwaliteiten vergroten dit risico. Naast toevoeging van kwalitatief goede plannen, werkt de gemeente ook aan de sanering van kwalitatief mindere plannen.

#### *3.3.2.4 Toetsing van het initiatief aan de 'Lokale woonagenda 2018-2022'*

In voorliggend geval wordt gebouwd voor een concrete lokale behoefte, per saldo wordt één woning toegevoegd. Het woningcontingent biedt hier voldoende ruimte voor. Initiatiefnemers willen de woning Rijssenseweg 39 welke in bezit is van ouders, slopen en vervangen door twee nieuwe woningen. Deze ontwikkeling bevorderd indirect ook de doorstroming in Enter. In dit geval ligt het plangebied binnen de bebouwde kom van Enter en vindt geen uitbreiding plaats in de groene omgeving. Hierdoor is sprake is van inbreiding.

Geconcludeerd wordt dat de voorgenomen ontwikkeling aansluit bij de beleidsambities en doelstellingen zoals deze staan beschreven in de 'Lokale woonagenda 2018 – 2022'.

#### **3.3.3 Beleidslijn toevoegen van woningen binnen de bebouwde kom**

#### *3.3.3.1 Algemeen*

De gemeente Wierden werd en wordt regelmatig geconfronteerd met aanvragen voor het bouwen van nieuwe woningen op nog onbebouwde locaties (open gebieden) in de dorpen. In het verleden is voor de randgebieden van de dorpen Enter en Wierden een notitie opgesteld waarin een beleidslijn is uitgezet voor het al dan niet bebouwen van de gebieden rond de kernen (Nota Open gebieden 2005). In deze overgangsgebieden tussen kernen en buitengebied hebben sinds vaststelling van deze nota veel nieuwe ontwikkelingen plaatsgevonden. De huidige Nota Open gebieden is dan ook niet meer actueel. Voor het beoordelen van verzoeken voor het bouwen van nieuwe woningen op nog onbebouwde gebieden in de dorpen is deze beleidsnotitie opgesteld. Hierbij blijven belangrijke randvoorwaarden uit de 'Nota Open gebieden 2005' wat betreft bijvoorbeeld stedenbouw/ landschap en milieu van toepassing. De inventarisatie per deelgebied komt echter te vervallen, aangezien hier in het verleden veel onduidelijkheid en discussie over bestond, onder meer doordat tekst en afbeeldingen niet met elkaar correspondeerden. In plaats hiervan worden mogelijke bouwmogelijkheden in deze beleidslijn gekoppeld aan de geldende bestemmingsplannen.

Het doel van de beleidsnotitie 'toevoegen van woningen binnen de bebouwde kom' is om verzoeken om te mogen bouwen binnen de dorpen transparant te kunnen beoordelen en om voorwaarden te kunnen verbinden voor de bouw van één of meerdere woningen binnen de dorpen/ dorpsrand. De gemeente richt zich hierbij op inbreiding binnen de bestaande kernen. Voor het buitengebied wordt uitgegaan van het principe dat de openheid van het landschap behouden moet worden.

#### *3.3.3.2 Uitgangspunten en voorwaarden*

De beleidslijn gaat uit van de volgende uitgangspunten:

- Dit beleid is alleen van toepassing op verzoeken voor woningbouw (toevoegen van woningen) die niet passen binnen de geldende bestemmingsplannen. Invulling van geldende bouwrechten valt buiten dit beleid.
- Een verzoek voor inbreiding moet kwantitatief en kwalitatief passen binnen het beleid van de gemeentelijke woonvisie met daarbij behorend woningbouwprogramma.
- Inbreiding kan alleen plaatsvinden binnen de grenzen van de bestemmingsplannen 'Wierden-Dorp' en 'Enter-Dorp'. Mogelijkheden voor de nieuwbouw van nieuwe woningen in het buitengebied zijn opgenomen in het beleid 'Rood voor Rood met gesloten beurs' en 'Ruimte voor maatwerk, april 2017'. Buiten deze beleidskaders zijn er geen mogelijkheden voor nieuwbouw van woningen in het buitengebied.
- Dit beleid is niet van toepassing op de kern Hoge Hexel. Vanuit milieuhygiënisch en landschappelijk oogpunt bestaan er in Hoge Hexel, buiten het gebied Kleen Esch, geen mogelijkheden voor inbreiding.
- Bouwmogelijkheden zijn afhankelijk van de geldende juridisch-planologische mogelijkheden zoals opgenomen in de bestemmingsplannen. Per bestemming gelden de volgende voorwaarden:
	- o De bestemmingen "Groen" en "Bos" (zowel openbaar als particulier) komen niet in aanmerkingen voor inbreiding door nieuwe woningen. Deze bestemmingen waarborgen het behoud van waardevol groen in de dorpen. Uitzondering hierop geldt wanneer er voor een gebied een integrale gebiedsvisie wordt opgesteld voor het oplossen van een stedenbouwkundig en/of maatschappelijk knelpunt en groen/bos voldoende gecompenseerd wordt. Daarnaast kan bij tuinen die als 'Groen' bestemd zijn een nadere afweging plaatsvinden;
	- o Voor percelen waar nu al bebouwing is toegestaan op basis van de geldende bestemmingsplannen (zoals "Wonen" of "Bedrijf") geldt het 'ja-mits'- principe. Inbreiding met woningen is mogelijk wanneer voldaan wordt aan onderstaande voorwaarden;
	- o Voor bestaande open gebieden die nu in gebruik zijn als weide en de gebiedsbestemming 'Agrarisch' hebben geldt het 'nee-tenzij'- principe. De gemeente vindt het open karakter van deze gebieden belangrijk en wil dit graag behouden. Eventuele woningbouw in deze gebieden vindt de gemeente alleen acceptabel als er een aantoonbare, duidelijke kwalitatieve meerwaarde ontstaat. Dit is het geval:
- Bij sanering van een milieuhinderlijk bedrijf binnen de kernen of bij het oplossen van een milieuknelpunt (bijvoorbeeld bij een bodemverontreiniging);
- Wanneer een stedenbouwkundig of maatschappelijk knelpunt wordt opgelost;
- Gebiedsontwikkeling. Wanneer woningbouw een kwalitatieve meerwaarde biedt als onderdeel van integrale gebiedsvisie

#### *Voorwaarden waaraan een plan moet voldoen*

- Een bouwplan moet logisch aansluiten op de bestaande stedenbouwkundige structuur. Zo moet de kavel grenzen aan een openbare weg. Er mag niet achter bestaande woningen gebouwd worden. De woning(en) moet(en) met de voorgevel worden gesitueerd in de voorgevelrooilijn van aangrenzende bebouwing, tenzij er stedenbouwkundige/ landschappelijke argumenten zijn om hiervan af te wijken.
- Voor de bouw van nieuwe woning(en) moet een inrichtingsschets worden opgesteld waaruit blijkt dat de woning(en) kan worden ingepast in het landschap/ stedenbouwkundige structuur.
- Gezonde stad/ Klimaatadaptatie. Bij planvorming moet aandacht besteed worden aan de 'Gezonde Stad'; hoe draagt een plan bij aan een verbetering van leefbaarheid en gezondheid? Het gaat hierbij om verbinding van verschillende aspecten zoals klimaat, ruimtelijke ordening, bereikbaarheid, energie, economie en gezondheid.
- Voor de bouw van een nieuwe woning is een tegenprestatie vereist via de Kwaliteitsimpuls Groene Omgeving. Aan de hand van taxaties wordt beoordeeld hoe hoog de bijdrage moet worden voor een aanvullende kwaliteitsimpuls. Deze bijdrage kan worden gebruikt voor realisatie van maatregelen die genoemd zijn in het 'Uitvoeringsprogramma Kwaliteitsimpuls Groene Omgeving'.

#### *3.3.3.3 Toetsing van het initiatief aan 'De beleidslijn toevoegen woningen binnen de bebouwde kom'*

Voorliggende ontwikkeling vindt plaats binnen de bebouwde kom van Enter en voldoet aan de uitgangspunten van de beleidslijn. In het KGO-plan is aangetoond dat de ontwikkelruimte (één extra woning en een parkeergelegenheid) in evenwicht is met de investeringen/kwaliteitsimpuls in de ruimtelijke kwaliteit.

Geconcludeerd wordt dat het voornemen in lijn is met de 'Beleidslijn toevoegen woningen binnen de bebouwde kom'.

#### **3.3.4 Welstandsnota 2014 Wierden**

#### *3.3.4.1 Algemeen*

Eén van de instrumenten die het gemeentebestuur heeft om een actief beleid te voeren om de kwaliteit van de leefomgeving te bevorderen, is het welstandstoezicht. Het welstandstoezicht gebeurt op basis van het door de gemeenteraad vastgestelde beleid. Via haar welstandsnota wil de gemeente de ruimtelijke kwaliteit van de dagelijkse leefomgeving duurzaam bevorderen. Hiervoor zijn verschillende criteria ontwikkeld die bij de welstandsbeoordeling van een bouwplan een rol spelen. In september 2014 heeft de gemeenteraad van Wierden de herziene welstandsnota vastgesteld.

Het welstandsbeleid van de gemeente Wierden is opgesteld vanuit de overtuiging dat de lokale overheid het belang van een aantrekkelijke gebouwde omgeving dient te behartigen. Door het opstellen van een welstandsbeleid kan de gemeente in alle openheid een effectief en inzichtelijk welstandstoezicht inrichten. Het welstandsbeleid in de gemeente Wierden kent algemene en gebiedsgerichte welstandscriteria. Het plangebied is volgens de gebiedsindelingskaart deels gelegen in het deelgebied 'Historische uitvalswegen/linten' (voorstel gedeelte) en deels in ´Bedrijventerrein´.

#### *3.3.4.2 Toetsing initiatief aan de welstandsnota*

Zoals in hoofdstuk 2 reeds beschreven worden de nieuwe woonerven in het bebouwingsbeeld van de bestaande bebouwing langs de Rijssenseweg gebouwd. Bij de nadere uitwerking van de bouwplannen worden de criteria van de welstandsnota voor het deelgebied 'historische uitvalswegen/linten' in acht genomen.

#### **3.3.5 Conclusie toetsing aan het gemeentelijk beleid**

De conclusie is dat voorliggend bestemmingsplan in overeenstemming is met het gemeentelijk beleid zoals verwoord in de behandelde beleidsstukken.

### <span id="page-27-1"></span><span id="page-27-0"></span>**HOOFDSTUK 4 RANDVOORWAARDEN EN ONDERZOEK**

### **4.1 Inleiding**

Op grond van artikel 3.1.6 van het Besluit ruimtelijke ordening moet in de toelichting op het bestemmingsplan een beschrijving worden opgenomen van de wijze waarop de milieukwaliteitseisen bij het plan zijn betrokken. Daarbij moet rekening gehouden worden met de geldende wet- en regelgeving en met de vastgestelde (boven)gemeentelijke beleidskaders. Bovendien is een bestemmingsplan vaak een belangrijk middel voor afstemming tussen de milieuaspecten en ruimtelijke ordening.

In dit hoofdstuk worden de resultaten van het onderzoek naar de milieukundige uitvoerbaarheid beschreven. Het betreft de thema's geluid, bodem, luchtkwaliteit, externe veiligheid, milieuzonering, geur, ecologie en archeologie & cultuurhistorie en het Besluit milieueffectrapportage.

### <span id="page-27-2"></span>**4.2 Milieu- en omgevingsaspecten**

#### **4.2.1 Hinder**

#### *4.2.1.1 Algemeen*

Zowel de ruimtelijke ordening als het milieubeleid stellen zich ten doel een goede kwaliteit van het leefmilieu te handhaven en te bevorderen. Dit gebeurt onder andere door milieuzonering. Onder milieuzonering verstaan we het aanbrengen van een voldoende ruimtelijke scheiding tussen milieubelastende bedrijven of inrichtingen enerzijds en milieugevoelige functies als wonen en recreëren anderzijds. De ruimtelijke scheiding bestaat doorgaans uit het aanhouden van een bepaalde afstand tussen milieubelastende en milieugevoelige functies. Die onderlinge afstand moet groter zijn naarmate de milieubelastende functie het milieu sterker belast. Milieuzonering heeft twee doelen:

- het voorkomen of zoveel mogelijk beperken van hinder en gevaar bij woningen en andere gevoelige functies;
- het bieden van voldoende zekerheid aan bedrijven dat zij hun activiteiten duurzaam onder aanvaardbare voorwaarden kunnen uitoefenen.

Voor het bepalen van de aan te houden afstanden wordt de VNG-uitgave "Bedrijven en Milieuzonering" uit 2009 gehanteerd. Deze uitgave bevat een lijst, waarin voor een hele reeks van milieubelastende activiteiten (naar SBI-code gerangschikt) richtafstanden zijn gegeven ten opzichte van milieugevoelige functies. De lijst geeft richtafstanden voor de ruimtelijk relevante milieuaspecten geur, stof, geluid en gevaar. De grootste van de vier richtafstanden is bepalend voor de indeling van een milieubelastende activiteit in een milieucategorie en daarmee ook voor de uiteindelijke richtafstand. De richtafstandenlijst gaat uit van gemiddeld moderne bedrijven. Indien bekend is welke activiteiten concreet zullen worden uitgeoefend, kan gemotiveerd worden uitgegaan van de daadwerkelijk te verwachten milieubelasting, in plaats van de richtafstanden. De afstanden worden gemeten tussen enerzijds de grens van de bestemming die de milieubelastende functie(s) toelaat en anderzijds de uiterste situering van de gevel van een milieugevoelige functie die op grond van het bestemmingsplan mogelijk is.

Hoewel deze richtafstanden indicatief zijn, volgt uit jurisprudentie dat deze afstanden als harde eis gezien worden door de Raad van State bij de beoordeling of woningen op een passende afstand van bedrijven worden gesitueerd.

#### *4.2.1.2 Gebiedstypen*

Volgens de VNG-uitgave "Bedrijven en Milieuzonering" dient eerst te worden beoordeeld of in de omgeving sprake is van een 'rustige woonwijk' of een 'gemengd gebied'.

Een 'rustige woonwijk' is een woonwijk die is ingericht volgens het principe van functiescheiding. Overige functies komen vrijwel niet voor. Langs de randen is weinig verstoring van verkeer. In de VNG-uitgave wordt het buitengebied veelal gerekend tot het omgevingstype 'rustige woonwijk'.

Een 'gemengd gebied' is een gebied met een matige tot sterke functiemenging. Direct naast woningen komen andere functies voor zoals winkels, horeca en kleine bedrijven. Ook lintbebouwing in het buitengebied met overwegend agrarische en andere bedrijvigheid kan als gemengd gebied worden beschouwd. Gebieden die direct langs de hoofdinfrastructuur liggen, behoren eveneens tot het omgevingstype gemengd gebied. Hier kan de verhoogde milieubelasting voor geluid de toepassing van kleinere richtafstanden rechtvaardigen. Geluid is voor de te hanteren afstand van milieubelastende activiteiten veelal bepalend.

Het plangebied is gelegen in een gebied waar sprake is van een functiemenging. Het ligt aan de rand van het bedrijventerrein en aan de overzijde bevindt zich een tankstation. Gezien het vorenstaande wordt in dit geval uitgegaan van het omgevingstype 'gemengd gebied'.

| Milieucategorie | Richtafstanden tot omgevingstype rustige | Richtafstanden tot omgevingstype gemengd |
|-----------------|------------------------------------------|------------------------------------------|
|                 | woonwijk                                 | gebied                                   |
| 1               | 10 m                                     | 0 m                                      |
| 2               | 30 m                                     | 10 m                                     |
| 3.1             | 50 m                                     | 30 m                                     |
| 3.2             | 100 m                                    | 50 m                                     |
| 4.1             | 200 m                                    | 100 m                                    |
| 4.2             | 300 m                                    | 200 m                                    |
| 5.1             | 500 m                                    | 300 m                                    |
| 5.2             | 700 m                                    | 500 m                                    |
| 5.3             | 1.000 m                                  | 700 m                                    |
| 6               | 1.500 m                                  | 1.000 m                                  |

#### *4.2.1.3 Situatie plangebied*

#### 4.2.1.3.1 Algemeen

Aan de hand van vorenstaande regeling is onderzoek verricht naar de feitelijke situatie. De VNG-uitgave "Bedrijven en Milieuzonering" geeft een eerste inzicht in de milieuhinder van inrichtingen.

Er dient bij het realiseren van nieuwe bestemmingen gekeken te worden naar de omgeving waarin de nieuwe bestemmingen gerealiseerd worden. Hierbij spelen twee vragen een rol:

- 1. past de nieuwe functie in de omgeving? (externe werking);
- 2. laat de omgeving de nieuwe functie toe? (interne werking).

#### 4.2.1.3.2 Externe werking

Hierbij gaat het met name om de vraag of de voorgenomen ruimtelijke ontwikkeling leidt tot een situatie die, vanuit hinder of gevaar bezien, in strijd is te achten met een goede ruimtelijke ordening. Daarvan is sprake als het woon- en leefklimaat van omwonenden in ernstige mate wordt aangetast.

De functie 'wonen' is niet milieubelastend voor de omgeving. Er is geen sprake van een aantasting van het woon- en leefklimaat van omwonenden.

De functie parkeerterrein kan in de basis wel worden gezien als milieubelastend. In de VNG handreiking worden autoparkeerterreinen en parkeergarage geschaard onder milieucategorie 2 met in omgevingstype gemengd gebied een grootste richtafstand van 10 meter voor eventuele geluidshinder. In dit geval gaat het echter om een kleinschalige parkeerterrein met 26 parkeerplaatsen voor de naastgelegen uitvaartonderneming. Zoals blijkt uit paragraaf 2.2.3 bedraagt de reguliere parkeerbehoefte van het bedrijf circa 5 parkeerplaatsen, deze zijn reeds aanwezig voor het gebouw. Het parkeerterrein dient vooral als parkeerbuffer voor momenten waarop een uitvaartdienst plaatsvindt. Het uitvaartbedrijf gaat uit van circa 12 diensten per jaar (één keer per maand). Van een autoparkeerterrein dat intensief in gebruik is, is in

voorliggend geval geen sprake. Gelet op het voorgaande is het parkeerterrein niet te vergelijken met een regulier autoparkeerterrein en is een milieucategorie 2 te zwaar.

De afstand van het parkeerterrein tot de nieuwe woningen bedraagt circa 40 meter. Uitgaande van een milieucategorie 2 en een richtafstand van 10 meter in omgevingstype 'gemengd gebied' wordt de richtstand ruimschoots gehaald.

#### 4.2.1.3.3 Interne werking

Hierbij gaat het om de vraag of de functie binnen het plangebied hinder ondervindt van bestaande functies in de omgeving, en omgekeerd of omliggende bedrijven in bedrijfsvoering of ontwikkelingsmogelijkheden worden belemmerd.

In de directe omgeving van het plangebied zijn gelet op de ligging aan de rand van het bedrijventerrein meerdere milieubelastende functies aanwezig. Het betreft hier een bedrijventerrein waarbinnen per zone bedrijvigheid is toegestaan binnen de aangegeven milieucategorie. De grootste richtafstanden gelden voor het aspect geluid. Voor de geluidsbelasting is daarom door Munsterhuis Geluidsadvies er een akoestisch onderzoek industrielawaai (bijlage 3) uitgevoerd. De onderzoeksresultaten hiervan worden hierna behandeld. Voor het tankstations/autoherstelbedrijf aan de overzijde van de Rijssenseweg geldt dat de grootsre richtafstand is gebaseerd op het gevaar van de aanwezige LPG verkoop. Hiervoor heeft Aviv een veiligheidsonderzoek uitgevoerd. In paragraaf 4.2.5 'Externe veiligheid' wordt hier nader op ingegaan.

#### *Onderzoeksresultaten akoestisch onderzoek omliggende bedrijven.*

In het akoestisch onderzoek zijn de volgende omliggende bedrijven beschouwd:

- Gulf Enter (Rijssenseweg 38a): Tankstation met LPG en met een wasstraat;
- Uitvaartonderneming Nijkamp B.V. (Rijssenseweg 37c) Uitvaart centrum met twee opbaarkamers en een aula. Tevens is hier een kantoor en uitvaarkistendepot gevestigd;
- DecoWood (Fleuweweg 2b-2d): Meubelmakerij;
- H. van de Riet Bouwstaal BV (Vonderweg 1): Bedrijf dat bewapeningsstaal voor in betonconstructies ontwerpt en maakt.

In onderstaande tabel uit het akoestisch onderzoek van Munsterhuis is een overzicht gegeven van de omliggende bedrijven met daarbij behorende bedrijfscategorie en grootste richtafstand.

| Bedrijf                     | Bedrijfscategorie        | Richtafstand | Richtafstand voor | Afstand tot de |  |
|-----------------------------|--------------------------|--------------|-------------------|----------------|--|
|                             |                          | voor geluid  | geluid            | nieuwe         |  |
|                             |                          | in meters    | in meters         | gevoelige      |  |
|                             |                          | (rustige     | (gemengd gebied)  | bestemming     |  |
|                             |                          | woonwijk)    |                   | in meters      |  |
| Gulf Enter                  | 4.1 (SBI-2008: 473-1)    | 30           | 10                | 23             |  |
| (Rijssenseweg 38a)          |                          |              |                   |                |  |
| Uitvaartonderneming Nijkamp | 1 (SBI-2008: 9603-1)     | 10           | 0                 | 10             |  |
| B.V. (Rijssenseweg 37c)     |                          |              |                   |                |  |
| DecoWood                    | 2 (op bestemmingsplan    | 30           | 10                | 11             |  |
| (Fleuweweg 2b-2d)           | Enter Dorp'1)            |              |                   |                |  |
| H. van de Riet Bouwstaal BV | 3.2 (SBI-2008: 251,331-1 | 100          | 50                | 64             |  |
| (Vonderweg 1)               |                          |              |                   |                |  |

Uit de bovenstaande tabel blijkt dat bij de nieuwe woningen aan alle richtafstanden van de omliggende bedrijven uit de VNG-publicatie "Bedrijven en milieuzonering, editie 2009" (zogenaamde stap 1 uit de VNGpublicatie) wordt voldaan. Op basis van richtafstanden uit de VNG-publicatie is er geen akoestisch onderzoek noodzakelijk naar de omliggende bedrijven. Het meest nabijgelegen uitvaartbedrijf is ten behoeve van een aanvaardbaar woon- en leefklimaat wel nader onderzocht.

Uit het onderzoek is gebleken dat het langtijdgemiddelde beoordelingsniveau ten gevolge van de activiteiten binnen Nijkamp Uitvaartverzorging ter plaatse van de toekomstige nabij gelegen woningen maximaal 41 en 43 dB(A) in respectievelijk de dag en avondperiode bedraagt. De normen voor het langtijdgemiddelde beoordelingsniveau uit het activiteitenbesluit worden ter plaatse van de woning(en) niet overschreden. De ambitiewaarde uit het geluidbeleid wordt eveneens niet overschreden.

Het maximale geluidniveau ter plaatse van de woningen bedraagt maximaal 58 en 65 dB(A) in de dag en avondperiode als gevolg van rijdende personenauto's. De grenswaarden voor het maximale geluidniveau wordt ter plaatse van de woningen niet overschreden.

#### *4.2.1.4 Conclusie milieuzonering*

Het aspect milieuzonering vormt geen belemmering voor de uitvoerbaarheid van dit plan.

#### **4.2.2 Geur**

#### *4.2.2.1 Wet geurhinder en veehouderij*

De Wet geurhinder en veehouderij (Wgv) vormt het toetsingskader vergunningverlening, als het gaat om geurhinder vanwege dierenverblijven van veehouderijen. De Wgv stelt één landsdekkend beoordelingskader met een indeling in twee categorieën. Voor diercategorieën waarvan de geuremissie per dier is vastgesteld, wordt deze waarde uitgedrukt in een ten hoogste toegestane geurbelasting op een geurgevoelig object. Voor de andere diercategorieën is die waarde een wettelijke vastgestelde afstand die ten minste moet worden aangehouden.

Op grond van de Wet geurhinder en veehouderij (Wgv) dient voor diercategorieën waarvoor per dier geen geuremissie is vastgesteld (bijvoorbeeld melkkoeien en paarden) en een geurgevoelig object de volgende afstanden aangehouden te worden:

- ten minste 100 meter indien het geurgevoelige object binnen de bebouwde kom is gelegen, en
- ten minste 50 meter indien het geurgevoelige object buiten de bebouwde kom is gelegen.

Voor diercategorieën waarvoor in de Wgv een geuremissie per dier is vastgesteld geldt dat, binnen een concentratiegebied, de geurbelasting op geurgevoelige objecten binnen de bebouwde kom niet meer dan 3 odeur units per kubieke meter lucht mag bedragen. Voor geurgevoelige objecten buiten de bebouwde kom mag deze niet meer bedragen dan 14 odeur units per kubieke meter lucht.

De Wgv heeft betrekking op twee aspecten. Ten eerste speelt de geurbelasting een rol bij de beoordeling of er in het kader van een goede ruimtelijke ordening een goed woon- en leefklimaat kan worden gegarandeerd. Ten tweede moet bij de belangenafweging voor een zorgvuldige besluitvorming worden nagegaan of een partij niet onevenredig in haar belangen wordt geschaad. Dit wordt 'de omgekeerde werking' genoemd.

Voor meldingsplichtige veehouderijbedrijven gelden tevens vaste afstandseisen. Deze eisen zijn gebaseerd op en komen overeen met de vaste afstanden zoals opgenomen in de Wgv.

#### *4.2.2.2 Situatie plangebied*

Met voorliggend initiatief wordt één nieuw geurgevoelig objecten gerealiseerd (de tweede woning). In dit geval ligt het dichtstbijzijnde agrarische bedrijf op circa 800 meter afstand in het buitengebied van Enter. Er wordt ruimschoots aan de afstanden voldaan, waardoor voor het aspect geur een aanvaardbaar woon- en leefklimaat ter plaatse van de woningen te verwachten is. Andersom worden omliggende agrarische bedrijven als gevolg van voorgenomen ontwikkeling niet in hun bedrijfsvoering belemmerd.

#### *4.2.2.3 Conclusie*

Het aspect geur vormt geen belemmering voor de uitvoering van dit bestemmingsplan.

#### **4.2.3 Bodem**

#### *4.2.3.1 Algemeen*

Bij de vaststelling van een bestemmingsplan dient te worden bepaald of de aanwezige bodemkwaliteit past bij het toekomstige gebruik van die bodem en of deze aspecten optimaal op elkaar kunnen worden afgestemd. Dit gebeurt doorgaans aan de hand van een actueel bodemonderzoek conform de richtlijnen NEN 5740.

#### *4.2.3.2 Situatie plangebied*

Sigma bouw en milieu heeft een verkennend en nader bodemonderzoek (NEN 5740, NEN 570) uitgevoerd. De volledige rapportage is bijgevoegd in bijlage 4 deze toelichting. Hieronder worden de belangrijkste resultaten kort weergegeven.

#### *Grond*

#### bovengrond (0,0-0,5 m-mv)

Bovengrondmengmonster MM1 bevat een verhoogd gehalte barium (zware metalen) ten opzichte van de interventiewaarde, een verhoogd gehalte nikkel (zware metalen) t.o.v. de tussenwaarde (indicatiewaarde voor nader onderzoek) en bodemindex-waarde (>0.5) en een verhoogd gehalte kobalt (zware metalen) en polycyclische aromatische koolwaterstoffen (PAK's, som 10) ten opzichte van de achtergrondwaarde.

Bovengrondmengmonster MM1 is naar aanleiding van van het matig en sterk verhoogd gemeten gehalten nikkel respectievelijk barium vervolgens uitgesplitst, de individuele deelmonsters zijn onderzocht op het gehalte nikkel en barium. De in het samengestelde bovengrondmengmonster MM1 matig en sterk verhoogd gemeten gehalten nikkel resp. barium zijn in de individuele deelmonsters van de boringen 1, 2, 4 t/m 9 niet opnieuw in vergelijkbare gehalten gemeten. De na uitsplitsing van het bovengrondmengmonster MM1 gemeten gehalten nikkel en barium in de individuele deelmonsters geven naar mening van Sigma geen verdere aanleiding tot het instellen van nader onderzoek.

De verhoogd gemeten gehalten kobalt (zware metalen) en polycyclische aromatische koolwaterstoffen (PAK's, som 10) in het bovengrondmengmonster MM1 overschrijden de tussenwaarde (indicatie voor nader onderzoek) en de bodemindex waarde (>0,5) niet zodat er voor deze stoffen uit milieuhygiënische overweging, naar mening van Sigma, geen directe aanleiding is tot het instellen van aanvullend onderzoek.

Bovengrondmengmonster MM2 bevat geen van de onderzochte stoffen verhoogd ten opzichte van de achtergrondwaarde en/of detectiewaarde.

#### ondergrond (0,7-2,0 m-mv)

Ondergrondmengmonster MM3 bevat geen van de onderzochte stoffen verhoogd ten opzichte van de achtergrondwaarde en/of detectiewaarde.

#### *Grondwater*

Het grondwater ter plaatse van peilbuis 1 bevat een verhoogd gehalte barium en zink (zware metalen) t.o.v. de streefwaarde. De verhoogd gemeten gehalten barium en zink (zware metalen) in het grondwater overschrijden de tussenwaarde (criteria voor nader onderzoek) of bodemindex-waarde (>0,5) niet en geven daardoor geen aanleiding tot het instellen van aanvullend onderzoek.

#### *Conclusie*

Op basis van de vooraf gestelde hypothese is de onderzoekslocatie in eerste aanleg als milieuhygiënisch onverdacht aangemerkt. Op basis van de resultaten van het verkennend bodemonderzoek blijkt dat de locatie niet geheel vrij is van bodemverontreiniging.

De grond en het grondwater ter plaatse van de onderzoekslocatie bevat enkele stoffen verhoogd ten opzichte van de achtergrondwaarde respectievelijk de streefwaarde. De plaatselijk verhoogd gemeten chemische verontreinigingen overschrijden de tussenwaarde en de bodemindex waarde (>0,5) niet en geven daardoor naar mening van Sigma geen aanleiding tot het instellen van een nader onderzoek.

De onderzoeksresultaten stemmen niet overeen met de gestelde hypothese, de vooraf gestelde hypothese "onverdacht" dient formeel verworpen te worden. Uit de resultaten van het onderzoek blijkt dat er enige beïnvloeding van de bodemkwaliteit heeft plaatsgevonden.

#### *4.2.3.3 Conclusie*

Het aspect bodem staat de voorgenomen ontwikkeling niet in de weg.

#### **4.2.4 Geluid (Wet geluidhinder)**

#### *4.2.4.1 Wettelijke kader*

De Wet geluidhinder (Wgh) bevat geluidnormen en richtlijnen over de toelaatbaarheid van geluidniveaus als gevolg van rail- en wegverkeerslawaai en industrielawaai. De Wgh geeft aan dat een akoestisch onderzoek moet worden uitgevoerd bij het voorbereiden van de vaststelling van een bestemmingsplan of het nemen van een omgevingsvergunning indien het plan een geluidgevoelig object mogelijk maakt binnen een geluidszone van een bestaande geluidsbron of indien het plan een nieuwe geluidsbron mogelijk maakt. Het akoestisch onderzoek moet uitwijzen of de wettelijke voorkeursgrenswaarde bij geluidgevoelige objecten wordt overschreden en zo ja, welke maatregelen nodig zijn om aan de voorkeursgrenswaarde te voldoen.

#### *4.2.4.2 Situatie plangebied*

Voorliggend bestemmingsplan maakt twee geluidsgevoelige objecten (woningen) mogelijk (waarvan één de bestaande woning Rijssenseweg 39 vervangt). Hiermee is toetsing aan de Wgh noodzakelijk.

#### Industrielawaai

Het plangebied is niet gelegen in of nabij een zone van een gezoneerd bedrijventerrein. Daarom wordt niet nader op het aspect industrielawaai ingegaan. In paragraaf 4.2.1 is al nader ingegaan op de in de omgeving aanwezige (individuele) bedrijvigheid.

#### Railverkeerslawaai

De dichtstbijzijnde spoorweg ligt op ruime afstand van het plangebied. Daarom wordt niet nader op het aspect railverkeerslawaai ingegaan.

#### Wegverkeerslawaai

In artikel 74 van de Wgh is aangegeven dat wegen aan weerszijden van de weg een wettelijke geluidszone hebben waarvan de grootte is opgenomen in onderstaande tabel.

Wettelijke geluidszones van wegen:

| Aantal rijstroken    | Stedelijk gebied | Buitenstedelijk gebied |
|----------------------|------------------|------------------------|
| 1 of 2 rijstroken    | 200 m            | 250 m                  |
| 3 of 4 rijstroken    | 350 m            | 400 m                  |
| 5 of meer rijstroken | 350 m            | 600 m                  |

De hiervoor genoemde zones gelden niet voor:

- wegen die zijn aangeduid als woonerf (art 74.2);
- wegen waarvoor een maximumsnelheid van 30 km/uur geldt (art 74.2).

In voorliggend geval worden er twee nieuwe geluidgevoelige objecten (waarvan één de bestaande woning Rijssenseweg 39 vervangt) in de zin van de Wgv gerealiseerd. Deze woningen liggen in 'stedelijk gebied' binnen de wettelijke geluidszone, als bedoeld in art. 74 van de Wet geluidhinder, van de Rijssenseweg. Om deze reden is door Munsterhuis Geluidsadvies een akoestisch onderzoek wegverkeerslawaai uitgevoerd. Hieronder worden de belangrijkste onderzoeksresultaten besproken. Voor de volledige rapportage wordt verwezen naar bijlage 3 bij deze toelichting.

#### *Onderzoeksresultaten wegverkeerslawaai*

Uit de berekeningen blijkt dat de voorkeurswaarde van 48 dB ten gevolge van de Rijssenseweg ter plaatse van de twee toekomstige woningen wordt overschreden. De bovengrenswaarde van 63 dB uit het geluidbeleid en volgens de Wet geluidhinder, wordt echter niet overschreden.

Er dient een hogere waarde procedure te worden doorlopen. De nieuw te bouwen woningen, waarvoor een hogere waarde verleend moet worden, dienen minimaal één geluidluwe gevel te hebben. De aan te vragen hogere waarde bedraagt 57 en 56 dB.

Het blijkt dat ter plaatse van de toekomstige woningen de maximale geluidbelasting (excl. aftrek) van 53 dB wordt overschreden. Daarom dienen er geluidwerende voorzieningen bepaald te worden om aan het maximale binnenniveau van 33 dB(A) te kunnen voldoen. Dit zal in de omgevingsvergunningsfase in een gevelweringonderzoek onderbouwd moeten worden.

#### *4.2.4.3 Conclusie*

Voor de woningen moet een hogere waarde van 57 respectievelijk 56 dB worden aangevraagd. Deze hogere waarde procedure volgt de procedure van het bestemmingsplan en wordt gelijktijdig met het bestemmingsplan vastgesteld. Verder dient in de omgevingsvergunningfase voor het bouwen van de woningen via een gevelweringsonderzoek onderbouwd te worden dat aan het maximale binnenniveau van 33 dB(A) kan worden voldaan.

De Wet geluidhinder vormt voor het overige geen belemmering voor de voorgenomen ontwikkeling.

#### **4.2.5 Externe veiligheid**

#### *4.2.5.1 Algemeen*

Externe veiligheid is een beleidsveld dat is gericht op het beheersen van risico's die ontstaan voor de omgeving bij de productie, de opslag, de verlading, het gebruik en het transport van gevaarlijke stoffen. Bij nieuwe ruimtelijke ontwikkelingen moeten worden getoetst aan wet- en regelgeving op het gebied van externe veiligheid. Concreet gaat het om risicovolle bedrijven, vervoer gevaarlijke stoffen per weg, spoor en water en transport gevaarlijke stoffen via buisleidingen. Op de diverse aspecten van externe veiligheid is afzonderlijke wetgeving van toepassing. Voor risicovolle bedrijven gelden onder meer:

- het Besluit externe veiligheid inrichtingen (Bevi);
- de Regeling externe veiligheid inrichtingen (Revi);
- het Registratiebesluit externe veiligheid;
- het Besluit risico's zware ongevallen 2015 (Brzo 2015);
- het Vuurwerkbesluit.

Voor vervoer van gevaarlijke stoffen geldt de 'Wet Basisnet vervoer gevaarlijke stoffen' (Wet Basisnet). Dat vervoer gaat over water, spoor, wegen of door de lucht. De regels van het Basisnet voor ruimtelijke ordening zijn vastgelegd in:

- het Besluit externe veiligheid transportroutes (Bevt);
- de Regeling basisnet;
- de (aanpassing) Regeling Bouwbesluit (veiligheidszone en plasbrandaandachtsgebied).

Het vervoer van gevaarlijke stoffen per buisleiding is geregeld in het Besluit externe veiligheid buisleidingen (Bevb).

Het doel van wetgeving op het gebied van externe veiligheid is risico's waaraan burgers in hun leefomgeving worden blootgesteld vanwege risicovolle inrichtingen en activiteiten tot een aanvaardbaar minimum te beperken. Het is noodzakelijk inzicht te hebben in de kwetsbare en beperkt kwetsbare objecten en het plaatsgebonden en het groepsrisico.

#### *4.2.5.2 Situatie plangebied*

Aan de hand van de Risicokaart is een inventarisatie verricht van risicobronnen in en rond het plangebied. Op de Risicokaart staan meerdere soorten risico's, zoals ongevallen met brandbare, explosieve en giftige stoffen, grote branden of verstoring van de openbare orde. In totaal worden op de Risicokaart dertien soorten rampen weergegeven. In afbeelding 4.1 is een uitsnede van de Risicokaart weergegeven waarbij het plandeel met lichtblauwe omlijning is aangegeven.

*Afbeelding 4.2 Uitsnede risicokaart (Bron: Risicokaart)*

Uit de inventarisatie blijkt dat het plangebied zich bevindt binnen het invloedsgebied van LPG-tankstation van de Riet aan Rijssenweg 38. Adviesgroep Aviv is daarom gevraagd inzage te geven in de veiligheidsrisico's door middel van risicoberekeningen. De volledige onderzoeksrapportage is opgenomen in bijlage 5 Hieronder worden de conclusie van het onderzoek weergegeven.

Uitgangspunten voor de berekeningen is geweest een schetsplan van de beoogde woning in de rooilijn van de Rijssenseweg. De berekeningen zijn gemaakt met het programma Safeti-NL versie 8.21. Hieronder wordt ingegaan op de onderzoeksresultaten van het plaatsgebonden risico en groepsrisico.

#### *Plaatsgebonden risico*

Het plaatsgebonden risico vormt geen belemmering voor de voorgenomen ontwikkeling.

#### *Groepsrisico*

In zowel de huidige als toekomstige situatie is het groepsrisico kleiner dan 0.1 keer de oriëntatiewaarde. Een verantwoording van het groepsrisico is vereist en het bestuur van de veiligheidsregio dient in de gelegenheid te worden gesteld om advies uit te brengen over de mogelijkheden tot voorbereiding van bestrijding en beperking van de omvang van een ramp en over de zelfredzaamheid van personen in het invloedsgebied van de inrichting.

#### *Effectafstand*

Eén van beide woningen gedeeltelijk binnen de 60 meter effectafstand en kan worden aangemerkt als (beperkt) kwetsbaar object. Het is daarom nodig aanvullende maatregelen te overwegen of anderzijds te motiveren waarom wordt afgeweken van deze effectafstanden.

#### **Verantwoording**

Naar aanleiding van het bovengenoemde wordt opgemerkt dat de huidige woning op adres Rijssenseweg 39 momenteel ook in de 60 meter effectafstand ligt. In de nieuwe situatie komt één (vervangende) woning wederom in deze 60 meter zone te liggen. Hiermee veranderd de situatie niet, maar de nieuwe woning zal vanwege de nieuwbouw eisen wel veiliger zijn dan de huidige aanwezige woning.

Binnen het plangebied worden vrijstaande woningen gebouwd, het is niet aannemelijk dat in deze woningen een extra kwetsbaar doelgroep gaat wonen die niet of beperkt zelfredzaam is. Aangenomen wordt dat de aanwezige mensen zelfredzaam zijn. Het plangebied is goed te ontvluchten in oostelijke of westelijke richting, van de risicobron af. De veiligheidsregio Twente kan instemmen met deze verantwoording mits het uitvoeren van een gastouderopvang of andere functie waarbij niet-zelfredzame personen verblijven in het plangebied wordt uitgesloten vanwege het potentiele gevaar ten gevolge van het nabij gelegen tankstation.

#### *4.2.5.3 Conclusie*

Een en ander brengt met zich mee dat het plan in overeenstemming is met wet- en regelgeving inzake externe veiligheid.

#### **4.2.6 Luchtkwaliteit**

#### *4.2.6.1 Beoordelingskader*

Om een goede luchtkwaliteit in Europa te garanderen heeft de Europese Unie een viertal kaderrichtlijnen opgesteld. De hiervan afgeleide Nederlandse wetgeving is vastgelegd in hoofdstuk 5, titel 2 van de Wet milieubeheer. Deze wetgeving staat ook bekend als de Wet luchtkwaliteit.

In de Wet luchtkwaliteit staan onder meer de grenswaarden voor de verschillende luchtverontreinigende stoffen. Onderdeel van de Wet luchtkwaliteit zijn de volgende Besluiten en Regelingen:

- Besluit en de Regeling niet in betekenende mate bijdragen (luchtkwaliteitseisen);
- Besluit gevoelige bestemmingen (luchtkwaliteitseisen);

#### 4.2.6.1.1 Besluit en de Regeling niet in betekenende mate bijdragen

Het Besluit niet in betekenende mate bijdragen (NIBM) staat bouwprojecten toe wanneer de bijdrage aan de luchtkwaliteit van het desbetreffende project niet in betekenende mate is. Het begrip "niet in betekenende mate" is gedefinieerd als 3% van de grenswaarden uit de Wet milieubeheer. Het gaat hierbij uitsluitend om stikstofdioxide (NO2) en fijn stof (PM10). Toetsing aan andere luchtverontreinigende stoffen uit de Wet luchtkwaliteit vindt niet plaats.

In de Regeling NIBM is een lijst met categorieën van gevallen (inrichtingen, kantoor- en woningbouwlocaties) opgenomen die niet in betekenende mate bijdragen aan de luchtverontreiniging. Enkele voorbeelden zijn:

- woningen: 1.500 met een enkele ontsluitingsweg;
- woningen: 3.000 met twee ontsluitingswegen;
- kantoren: 100.000 m2 bruto vloeroppervlak met een enkele ontsluitingsweg.

Als een ruimtelijke ontwikkeling niet genoemd staat in de Regeling NIBM kan deze nog steeds niet in betekenende mate bijdragen. De bijdrage aan NO2 en PM10 moet dan minder zijn dan 3% van de grenswaarden.

#### 4.2.6.1.2 Besluit gevoelige bestemmingen

Dit besluit is opgesteld om mensen die extra gevoelig zijn voor een matige luchtkwaliteit aanvullend te beschermen. Deze 'gevoelige bestemmingen' zijn scholen, kinderdagverblijven en verzorgings-, verpleeg- en bejaardentehuizen. Woningen en ziekenhuizen/ klinieken zijn geen gevoelige bestemmingen.

De grootste bron van luchtverontreiniging in Nederland is het wegverkeer. Het Besluit legt aan weerszijden van rijkswegen en provinciale wegen zones vast. Bij rijkswegen is deze zone 300 meter, bij provinciale wegen 50 meter. Bij realisatie van 'gevoelige bestemmingen' binnen deze zones is toetsing aan de grenswaarden die genoemd zijn in de Wet luchtkwaliteit nodig.

#### *4.2.6.2 Situatie plangebied*

Dit plan voorziet in de realisatie van twee woningen en een kleinschalig parkeerterrein. Een project met een dergelijke omvang is aan te merken als een project welke "niet in betekenende mate bijdraagt" aan luchtverontreiniging.

Tot slot wordt geconcludeerd dat deze ontwikkeling niet voorziet in een gevoelige bestemming in het kader van het 'Besluit gevoelige bestemmingen'.

#### *4.2.6.3 Conclusie*

Het aspect luchtkwaliteit vormt geen belemmering voor de uitvoerbaarheid van dit plan.

#### **4.2.7 Ecologie**

Bescherming in het kader van de natuur wet- en regelgeving is op te delen in gebieds- en soortenbescherming. Bij gebiedsbescherming heeft men te maken met de Wet Natuurbescherming en het Natuurnetwerk Nederland (NNN). Soortenbescherming gaat uit van de bescherming van dier- en plantensoorten. Sinds 1 januari 2017 is het wettelijk kader ten aanzien van gebieds- en soortenbescherming vastgelegd in de Wet Natuurbescherming.

#### *4.2.7.1 Gebiedsbescherming*

#### 4.2.7.1.1 Algemeen

Natura 2000 is een samenhangend netwerk van natuurgebieden in Europa. Natura 2000 bestaat uit gebieden die zijn aangewezen in het kader van de Europese Vogelrichtlijn (79/409/EEG) en gebieden die zijn aangemeld op grond van de Europese Habitatrichtlijn (92/43/EEG). Deze gebieden worden in Nederland op grond van de Wet natuurbescherming beschermd.

Natuurnetwerk Nederland (NNN) is de kern van het Nederlandse natuurbeleid. De NNN is in provinciale structuurvisies uitgewerkt. In of in de directe nabijheid van de NNN geldt het 'nee, tenzij'- principe. In principe zijn er geen ontwikkelingen toegestaan als zij de wezenlijke kenmerken of waarden van het gebied aantasten.

#### 4.2.7.1.2 Situatie plangebied

#### *Natura 2000*

In de Wet natuurbescherming heeft Nederland de Europese Vogelrichtlijn en Habitatrichtlijn in nationale wetgeving verankerd. Nederland zal aan de hand van een vergunningenstelsel de zorgvuldige afweging waarborgen rond projecten die gevolgen kunnen hebben voor Natura 2000-gebieden. Deze vergunningen worden verleend door de provincies of door de Minister van EZ.

Het plangebied ligt niet binnen of nabij een Natura 2000-gebied. Het dichtstbijzijnde Natura 2000-gebied (De Borkeld) ligt op een afstand van circa 2,7 kilometer van het plangebied.

Door BJZ.nu is een stikstofdepositieberekening gemaakt met behulp van de AERIUS Calculator 2019. Hierbij is gekeken naar de aanleg- en gebruiksfase. De volledige rapportage is opgenomen in bijlage 6. Hieronder worden de conclusies weergegeven.

Uit de berekeningen is naar voren gekomen dat zowel in de aanleg- als gebruiksfase geen sprake is van rekenresultaten hoger dan 0,00 mol/ha/j. Er is daarmee geen sprake van een stikstofdepositie met significant negatief effect op Natura 2000-gebieden. Het project is in het kader van de Wet natuurbescherming, ten aanzien van de effecten van stikstofdepositie op Natura 2000-gebieden, niet vergunningsplichtig.

#### *Natuurnetwerk Nederland (NNN)*

Het Natuurnetwerk Nederland (NNN) is de kern van het Nederlands natuurbeleid. Het NNN is in provinciale structuurvisies uitgewerkt. In of in de directe nabijheid van het NNN geldt het 'nee, tenzij'- principe. In principe zijn er geen ontwikkelingen toegestaan als zij de wezenlijke kenmerken of waarden van het gebied aantasten.

Het dichtstbijzijnde gebied dat is aangewezen als NNN is gelegen op ruim 1,2 kilometer afstand aan de andere zijnde van de N347. Gezien het feit dat sprake is van een ontwikkeling buiten het NNN en gezien de aard en omvang van dit plan wordt geconcludeerd dat er geen aantasting plaatsvindt van de wezenlijke kenmerken en waarden van het NNN.

#### *4.2.7.2 Soortenbescherming*

Wat betreft de soortbescherming is de Wet natuurbescherming van toepassing. Hierin wordt onder andere de bescherming van dier- en plantensoorten geregeld. Bij ruimtelijke ontwikkelingen dient te worden getoetst of er sprake is van negatieve effecten op de aanwezige natuurwaarden. Als hiervan sprake is, moet ontheffing of vrijstelling worden gevraagd.

In het kader van voorliggend plan heeft Natuurbank Overijssel in een quickscan natuurwaardenonderzoek uitgevoerd. Hieronder worden de belangrijkste resultaten en conclusies uit dit onderzoek beknopt weergegeven. Voor het volledige onderzoeksrapport wordt verwezen naar bijlage 7 bij deze plantoelichting.

#### **Onderzoeksresultaten soortbescherming**

De voorgenomen activiteiten worden gezien als 'ruimtelijke ontwikkeling'. Voor een aantal algemeen voorkomende en talrijke faunasoorten geldt in Overijssel een vrijstelling van de verbodsbepalingen 'doden, verwonden en het opzettelijk beschadigen en vernielen van rust- en voortplantingsplaats', als gevolg van werkzaamheden die in het kader van een ruimtelijke ontwikkeling worden uitgevoerd. Voor beschermde soorten die niet op deze vrijstellingslijst staan, is een ontheffing vereist om ze te mogen verwonden en doden of om opzettelijk rust- en voortplantingsplaats te mogen beschadigen en te vernielen. In het kader van de zorgplicht moet rekening worden gehouden met alle in het plangebied aanwezige planten en dieren en moet er gekozen worden voor een werkmethode en/of planning in de tijd, waardoor planten en dieren zo min mogelijk schade ondervinden als gevolg van de voorgenomen activiteiten.

De inrichting en het gevoerde beheer maken het plangebied tot een geschikt functioneel leefgebied voor verschillende algemene- en weinig kritische beschermde diersoorten, maar tot een ongeschikte groeiplaats voor beschermde plantensoorten en tot een weinig geschikt functioneel leefgebied voor zeldzame en/of kritische diersoorten. Het plangebied behoort tot functioneel leefgebied van verschillende vleermuis-, amfibieën-, grondgebonden zoogdier- en vogelsoorten. Voorgenoemde soorten benutten het plangebied hoofdzakelijk als foerageergebied, maar vermoedelijk bezetten verschillende amfibieënsoorten er een (winter)rustplaats, nestelen er vogels en bezetten verschillende grondgebonden zoogdiersoorten er een rusten voortplantingsbiotoop.

In het plangebied nestelen alleen vogelsoorten waarvan uitsluitend het bezette nest beschermd is, niet het oude nest of de nestplaats. Bezette vogelnesten zijn beschermd en mogen niet beschadigd of vernield worden. Gelet op de aard van de werkzaamheden kan geen ontheffing verkregen worden voor het beschadigen of vernielen van bezette vogelnesten.

Voor grondgebonden zoogdieren en amfibieën, die een (winter)rust- en/of voortplantingslocatie in het plangebied bezetten, geldt een vrijstelling van de verbodsbepalingen 'doden en verwonden' en het 'beschadigen en vernielen van rust- en voortplantingslocaties'. Deze vrijstelling is van toepassing omdat er sprake is van een ruimtelijke ontwikkeling. De functie van het plangebied als foerageergebied, wordt voor de in het plangebied foeragerende diersoorten niet aangetast.

#### *Conclusie*

Mits er geen bezette vogelnesten beschadigd of vernield worden, leiden de voorgenomen activiteiten niet tot wettelijke consequenties in het kader van soortbescherming.

#### *4.2.7.3 Conclusie ecologie*

Het plan heeft geen negatieve effecten op Natura 2000-gebieden of het NNN. Het plan leidt niet tot wettelijke consequenties in het kader van gebiedsbescherming. Mits er geen bezette vogelnesten beschadigd of vernield worden, leiden de voorgenomen activiteiten niet tot wettelijke consequenties in het kader van soortbescherming.

#### **4.2.8 Archeologie & Cultuurhistorie**

#### *4.2.8.1 Archeologie*

#### 4.2.8.1.1 Algemeen

Initiatiefnemers hebben op basis van de Erfgoedwet een archeologische zorgplicht bij projecten waarbij de bodem wordt verstoord. Hiervoor is onderzoek noodzakelijk: het archeologisch vooronderzoek. Als blijkt dat in het plangebied behoudenswaardige archeologische vindplaatsen aanwezig zijn, dan kan de initiatiefnemer verplicht worden hiermee rekening te houden. Dit kan leiden tot een aanpassing van de plannen, waardoor de vindplaatsen behouden blijven, of tot een archeologische opgraving en publicatie van de resultaten.

#### 4.2.8.1.2 Situatie plangebied

Op De gemeente Wierden beschikt over een archeologische verwachtingskaart en heeft de verwachtingswaarden van gronden doorvertaald in dubbelbestemmingen in het bestemmingsplan. Voor de gronden van het plangebied geldt de dubbelbestemming 'Waarde – Archeologie 2' (middelhoge verwachting).

Voor deze gronden gelet een onderzoeksplicht bij ontwikkelingen met een oppervlakte groter dan 250 m2 en dieper dan 50 centimeter beneden maaiveld. Deze oppervlakte wordt waarschijnlijk niet overschreden. Dit ook mede gelet op het feit dat er bestaande bebouwing aanwezig is welke gesloopt gaat worden. De gronden ter plaatsen zijn reeds voor een deel geroerd. Er is op voorhand geen archeologisch onderzoek noodzakelijk.

#### *4.2.8.2 Cultuurhistorie*

#### 4.2.8.2.1 Algemeen

Onder cultuurhistorische waarden worden alle structuren, elementen en gebieden bedoeld die cultuurhistorisch van belang zijn. Zij vertellen iets over de ontstaansgeschiedenis van het Nederlandse cultuurlandschap. Vaak is er een sterke relatie tussen aardkundige aspecten en cultuurhistorische aspecten.

In de Bro is sinds 1 januari 2012 (artikel 3.1.6, vijfde lid, onderdeel a) opgenomen dat een bestemmingsplan *"een beschrijving van de wijze waarop met de in het gebied aanwezige cultuurhistorische waarden en in de grond aanwezige of te verwachten monumenten rekening is gehouden"* dient te bevatten.

#### 4.2.8.2.2 Situatie plangebied

In de directe nabijheid van het plangebied bevinden zich geen rijks- dan wel gemeentelijke monumenten waarop voorliggend plan van invloed is dan wel zou kunnen zijn. Geconcludeerd wordt dat cultuurhistorie geen belemmering vormt voor onderliggend plan.

#### *4.2.8.3 Conclusie*

Geconcludeerd kan worden dat er geen archeologisch onderzoek benodigd is en er geen sprake is van negatieve effecten op de cultuurhistorische waarden.

#### **4.2.9 Water**

#### *4.2.9.1 Vigerend beleid*

#### 4.2.9.1.1 Europees beleid

De Europese Kaderrichtlijn Water (2000/60/EG) is op 22 december 2000 in werking getreden en is bedoeld om in alle Europese wateren de waterkwaliteit chemisch en ecologisch verder te verbeteren. De Kaderrichtlijn Water omvat regelgeving ter bescherming van het binnenlandse oppervlaktewater, overgangswateren (waaronder estuaria worden verstaan), kustwateren en grondwater. Streefdatum voor het bereiken van gewenste waterkwaliteit is 2015. Eventueel kan er, mits goed onderbouwd, uitstel (derogatie) verleend worden tot uiteindelijk 2027. Voor het uitwerken van de doelstellingen worden er op (deel)stroomgebied plannen opgesteld. In deze (deel)stroomgebiedbeheersplannen staan de ambities en maatregelen beschreven voor de verschillende (deel)stroomgebieden. Met name de ecologische ambities worden op het niveau van de deelstroomgebieden bepaald.

#### 4.2.9.1.2 Rijksbeleid

Het Rijksbeleid op het gebied van het waterbeheer is vastgelegd in het Nationaal Waterplan (NWP) 2016-2021 (vastgesteld 17 december 2015). Het plan geeft op hoofdlijnen de ambities weer van het Rijk ten aanzien van het nationale waterbeleid en het daaraan gerelateerde ruimtelijke beleid. De belangrijkste ambities richten zich op waterveiligheid, zoetwater en waterkwaliteit. Maar ook de Deltabeslissingen en enkele waterafhankelijke thema's als natuur en duurzame energie hebben in het plan een plek gekregen. De doorwerking van de beleidsambities/uitgangspunten naar lagere overheden is geregeld in de Structuurvisie Infrastructuur en Ruimte (2012), het Bestuursakkoord Water (2011) en de Waterwet (2009).

#### 4.2.9.1.3 Provinciaal beleid

In de Omgevingsvisie Overijssel wordt ruim aandacht besteed aan de wateraspecten. De ambities zijn, naast de uitvoering van de Kaderrichtlijn Water, gericht op de verbetering van de kwaliteit van de kleinere wateren, de veiligheid, de grondwaterbescherming, bestrijding van wateroverlast, de kwantiteit en kwaliteit van grond- en oppervlakte water en waterbeleving zowel in de groene ruimte als stedelijk gebied.

#### 4.2.9.1.4 Waterschap Vechtstromen

Door de invoering van de Kaderrichtlijn Water is Nederland verdeeld in vijf deelstroomgebieden. Het deelstroomgebied Rijn-Oost wordt beheerd door de waterschappen Rijn en IJssel, Vechtstromen, Vallei en Veluwe, Drents Overijsselse Delta, en Zuiderzeeland. Om te voldoen aan de eisen van de Kaderrichtlijn Water hebben deze waterschappen een Waterbeheerplan opgesteld.

Het algemeen bestuur van het waterschap Vechtstromen heeft in de vergadering van 7 oktober 2015 het 'Waterbeheerplan 2016-2021' vastgesteld.

In het Waterbeheerplan is aangegeven hoe het waterschap zijn taken de komende jaren (2016 tot 2021) wil uitvoeren. In het plan zijn doelen en maatregelen gesteld voor de thema's waterveiligheid, voldoende water, schoon water en het zuiveren van afvalwater. Deze zijn gericht op het:

- voorkomen of beperken van overstromingen, wateroverlast en droogte;
- beschermen en verbeteren van de kwaliteit van het oppervlaktewater en grondwater en het zorgen voor een goed functionerend regionaal watersysteem.
- het effectief en efficiënt behandelen van afvalwater in de afvalwaterzuiveringsinstallaties.

#### *4.2.9.2 Waterparagraaf*

#### 4.2.9.2.1 Algemeen

Zoals in voorgaande paragrafen uiteen is gezet, wordt in het moderne waterbeheer (waterbeheer 21e eeuw) gestreefd naar duurzame, veerkrachtige watersystemen met minimale risico's op wateroverlast of watertekorten. Belangrijk instrument hierbij is de watertoets, die sinds 1 november 2003 in ruimtelijke plannen is verankerd. In de toelichting op ruimtelijke plannen dient een waterparagraaf te worden opgenomen. Hierin wordt verslag gedaan van de wijze waarop rekening is gehouden met de gevolgen van het plan voor de waterhuishoudkundige situatie (watertoets).

Het doel van de watertoets is te garanderen dat waterhuishoudkundige doelstellingen expliciet en op een evenwichtige wijze in het plan worden afgewogen. Deze waterhuishoudkundige doelstellingen betreffen zowel de waterkwantiteit (veiligheid, wateroverlast, tegengaan verdroging) als de waterkwaliteit (riolering, omgang met hemelwater, lozingen op oppervlaktewater).

#### 4.2.9.2.2 Watertoetsproces

Het waterschap Vechtstromen is geïnformeerd over het plan door gebruik te maken van de digitale watertoets [(http://www.dewatertoets.nl)](http://www.dewatertoets.nl/).

De beantwoording van de vragen heeft ertoe geleid dat de 'korte procedure' van toepassing is. Dit houdt in dat direct door kan worden gegaan met planvorming onder voorwaarde dat de standaard waterparagraaf van het waterschap wordt toegepast. Het volledige watertoetsresultaat inclusief standaard waterparagraaf is opgenomen als bijlage 8 bij deze plantoelichting.

Hierna wordt ingegaan op de waterhuishoudkundige aspecten in het plangebied.

#### 4.2.9.2.3 Waterhuishoudkundige aspecten plangebied

#### *Algemeen*

Het plangebied is gelegen aan de Rijssenseweg, een dorpsuitloper van Enter. Het plangebied bevindt zich niet binnen een beschermingszone of herinichtingszone langs een waterloop, primair watergebied, invloedszone van een zuiveringstechnisch werk of een retentiecompensatiegebied.

#### *Grondwater*

Binnen het plandeel zijn geen gevallen van grondwateroverlast bekend.

#### *Hemelwater*

Het schone hemelwater wordt op het eigen erf opgevangen om te infiltreren in de bodem of te hergebruiken (bijv. voor doorspoelen toilet).

#### *Afvalwater*

Het afvalwater wordt net als in de huidige situatie afgevoerd naar het bestaande rioleringssysteem onder de Rijssenseweg. Het rioolstelsel wordt dusdanig uitgevoerd dat het afvalwater van het toekomstige aantal vervuilingseenheden (één extra woning) kan worden afgevoerd.

#### *4.2.9.3 Conclusie*

Het aspect 'water' vormt geen belemmering voor voorliggend plan.

#### **4.2.10 Besluit milieueffectrapportage**

#### *4.2.10.1 Algemeen*

De milieueffectrapportage is een wettelijk instrument met als doel het aspect milieu een volwaardige plaats in deze integrale afweging te geven. Een bestemmingsplan kan op drie manieren met milieueffectrapportage in aanraking komen:

- Op basis van artikel 7.2a, lid 1 Wet milieubeheer (als wettelijk plan); Er ontstaat een m.e.r.-plicht wanneer er een passende beoordeling op basis van art. 2.8, lid 1 Wet natuurbescherming nodig is.
- Op basis van Besluit milieueffectrapportage (bestemmingsplan in kolom 3); Er ontstaat een m.e.r.-plicht voor die activiteiten en gevallen uit de onderdelen C en D van de bijlage van dit besluit waar het bestemmingsplan genoemd is in kolom 3 (plannen).
- Op basis van Besluit milieueffectrapportage (bestemmingsplan in kolom 4); Er ontstaat een m.e.r.-(beoordelings)plicht voor die activiteiten en gevallen uit de onderdelen C en D van de bijlage van dit besluit waar het bestemmingsplan genoemd is in kolom 4 (besluiten).

In het Besluit m.e.r. neemt het bestemmingsplan een bijzondere positie in, want het kan namelijk tegelijkertijd opgenomen zijn in zowel kolom 3 als in kolom 4 van het Besluit m.e.r.. Of het bestemmingsplan in deze gevallen voldoet aan de definitie van het plan uit kolom 3 of aan de definitie van het besluit uit kolom 4 is afhankelijk van de wijze waarop de activiteit in het bestemmingsplan wordt bestemd. Als voor de activiteit eerst één of meerdere uitwerkings- of wijzigingsplannen moeten worden vastgesteld dan is sprake van 'kaderstellend voor' en voldoet het bestemmingsplan aan de definitie van het plan. Is de activiteit geheel of gedeeltelijk als eindbestemming opgenomen voldoet het aan de definitie van het besluit.

Een belangrijk element in het Besluit m.e.r.. is het (in feite) indicatief maken van de gevalsdefinities (de drempelwaarden in kolom 2 in de D-lijst). Dit betekent dat het bevoegd gezag meer moet doen dan onder de oude regelgeving. Kon vroeger worden volstaan met de mededeling in het besluit dat de omvang van de activiteit onder de drempelwaarde lag en dus geen m.e.r. (beoordeling) noodzakelijk was, onder de nu geldende regeling moet een motivering worden gegeven. Voor deze toets wordt de term vormvrije m.e.r. beoordeling gehanteerd.

#### *4.2.10.2 Situatie plangebied*

#### 4.2.10.2.1 Artikel 2.8 lid 1 van de Wet Natuurbescherming

Het plangebied ligt op enige afstand van Natura 2000-gebied (ca. 2,7 kilometer). Uit de stikstofberekening (bijlage 6) is gebleken dat de ontwikkeling niet leidt tot een toename van stikstofdepositie. Van een aantasting van de instandhoudingsdoelstellingen van het Natura 2000-gebied is geen sprake. Een passende beoordeling op basis van artikel 2.8 lid 1 van de Wet Natuurbescherming is in verband met deze ontwikkeling dan ook niet noodzakelijk. Er is daarom geen sprake van een m.e.r.-plicht op basis van artikel 7.2a van de Wet milieubeheer.

#### 4.2.10.2.2 Drempelwaarden Besluit m.e.r.

Voor wat betreft het gehele plangebied wordt voorzien in directe eindbestemmingen en vormt daarmee een besluit in het kader van het besluit me.r.

In het voorliggende geval is geen sprake van activiteiten die op grond van onderdeel C van het Besluit milieueffectrapportage m.e.r.-plichtig zijn. Wel is er mogelijk sprake van een activiteit die is opgenomen in onderdeel D van het Besluit m.e.r., namelijk: '*de aanleg, wijziging of uitbreiding van een stedelijk ontwikkelingsproject'.* Het voornemen betreft een transformatie van een bestaand woonerf met één woning, naar een erf met twee woningen. Het betreft een fysieke ontwikkeling met mogelijke milieugevolgen. Zekerheidshalve wordt getoetst of er sprake is van een m.e.r-beoordelingsplicht. Hiervan is sprake van indien de activiteiten de volgende drempelwaarden uit onderdeel D overschrijden:

- 1. een oppervlakte van 100 hectare of meer,
- 2. een aaneengesloten gebied en 2.000 of meer woningen omvat, of

- 3. een bedrijfsvloeroppervlakte van 200.000 m2 of meer.
Indien het plan wordt vergeleken met de drempelwaarden uit de D-lijst kan worden geconcludeerd dat er geen sprake is van een m.e.r.-beoordelingsplichtige activiteit aangezien deze pas geldt bij een aaneengesloten gebied en 2.000 of meer woningen. Echter, zoals ook in het voorgaande aangegeven, dient ook wanneer ontwikkelingen onder drempelwaarden blijven, het bevoegd gezag zich er van te vergewissen of activiteiten geen aanzienlijke milieugevolgen kunnen hebben.

Indien hierbij de drempelwaarden uit de D-lijst voor deze activiteit (o.a. 2.000 of meer woningen) wordt vergeleken met de omvang van de ontwikkeling (het realiseren van per saldo één extra woning en een kleinschalig parkeerterrein), wordt geconcludeerd dat sprake is van een wezenlijk ander schaalniveau en een activiteit die vele male kleinschaliger is.

Gelet op de kenmerken van het project (zoals het karakter in vergelijking met de drempelwaarden uit het Besluit m.e.r.), de plaats van het project en de kenmerken van de potentiële effecten zullen geen belangrijke nadelige milieugevolgen optreden. Eén en ander is tevens bevestigd in de in dit hoofdstuk en bod gekomen milieu- en omgevingsaspecten en de daarvoor, indien van toepassing, uitgevoerde onderzoeken.

#### **4.2.10.3 Conclusie**

Dit bestemmingsplan is niet m.e.r.-(beoordelings)plichtig. Tevens zijn geen belangrijk nadelige milieugevolgen te verwachten als gevolg van de vaststelling van dit plan.

## <span id="page-43-1"></span><span id="page-43-0"></span>**HOOFDSTUK 5 TOELICHTING OP DE PLANREGELS**

### **5.1 Inleiding**

In de voorgaande hoofdstukken is ingegaan op het plangebied, het relevante beleid en de milieu- en omgevingsaspecten. De informatie uit deze hoofdstukken is gebruikt om keuzes te maken bij het maken van het juridische deel van het bestemmingsplan: de verbeelding en de regels. In dit hoofdstuk wordt dieper ingegaan op de opzet van dit juridische deel. Daarnaast wordt een verantwoording gegeven van de gemaakte keuzes op de verbeelding en in de regels.

### <span id="page-43-2"></span>**5.2 Opzet van de regels**

In de Wet ruimtelijke ordening (Wro) die op 1 juli 2008 in werking is getreden, is de verplichting opgenomen om ruimtelijke plannen en besluiten digitaal vast te stellen. De digitaliseringsverplichting geldt vanaf 1 januari 2010. In de ministeriële Regeling standaarden ruimtelijke ordening is vastgelegd dat de Standaard Vergelijkbare Bestemmingsplannen (SVBP) de norm is voor de vergelijkbaarheid van bestemmingsplannen. Naast de SVBP zijn ook het Informatiemodel Ruimtelijke Ordening en de Standaard Toegankelijkheid Ruimtelijke Instrumenten normerend bij het vastleggen en beschikbaar stellen van bestemmingsplannen.

De SVBP geeft normen voor de opbouw van de planregels en voor de digitale verbeelding van het bestemmingsplan. Dit bestemmingsplan is opgesteld conform de normen van de SVBP2012.

Het juridisch bindend gedeelte van het bestemmingsplan bestaat uit planregels en bijbehorende verbeelding waarop de bestemmingen zijn aangegeven. Deze verbeelding kan zowel digitaal als analoog worden verbeeld. De verbeelding en de planregels dienen in samenhang te worden bekeken.

De regels zijn onderverdeeld in vier hoofdstukken:

- 1. Inleidende regels;
- 2. Bestemmingsregels;
- 3. Algemene regels;
- 4. Overgangs- en slotregels.

#### **5.2.1 Inleidende regels**

Hoofdstuk 1 bevat de inleidende regels. Deze regels gelden voor het gehele plangebied en bevatten:

- *Begrippen ( Artikel 1)*
In dit artikel zijn definities van de in de regels gebruikte begrippen opgenomen. Hiermee is een eenduidige interpretatie van deze begrippen vastgelegd.

- *Wijze van meten ( Artikel 2)*
Dit artikel geeft op een eenduidige manier aan op welke wijze afstanden, dakhellingen en oppervlakten moeten worden gemeten en hoe voorkomende eisen betreffende de maatvoering begrepen moeten worden.

#### **5.2.2 Bestemmingsregels**

Hoofdstuk 2 van de regels bevat de juridische vertaling van de in het plangebied voorkomende bestemmingen. De regels zijn onderverdeeld in o.a.:

- Bestemmingsomschrijving: omschrijving van de activiteiten die zijn toegestaan;
- Bouwregels: eisen waaraan de bebouwing moet voldoen (bouw- en goothoogte, bebouwingsoppervlak, etc.);
- Afwijken van de bouwregels: onder welke voorwaarde mag afgeweken worden van aangegeven bouwregels;
- Specifieke gebruiksregels: welk gebruik van gronden en opstallen in ieder geval strijdig zijn;
- Afwijkingen van de gebruiksregels: onder welke voorwaarde mag afgeweken worden van de aangegeven bestemmingen;
- Omgevingsvergunning voor het uitvoeren van een werk, geen bouwwerk zijnde, of van werkzaamheden: voor welke werken of werkzaamheden al dan niet een omgevingsvergunning noodzakelijk is.
- Wijzigingsregels: onder welke voorwaarden de aangegeven bestemmingen mogen worden gewijzigd.

#### **5.2.3 Algemene regels**

Hoofdstuk 3 bevat de algemene regels. Deze regels gelden voor het gehele plangebied. Dit hoofdstuk is opgebouwd uit:

- *Anti-dubbeltelregel (Artikel 7)*
Deze regel is opgenomen om een ongewenste verdichting van de bebouwing te voorkomen. Deze verdichting kan zich met name voordoen, indien een perceel of een gedeelte daarvan, meer dan één keer betrokken wordt bij de berekening van een maximaal bebouwingspercentage.

- *Algemene gebruiksregels (Artikel 8)*
In dit artikel worden vormen van strijdig gebruik en toegestaan gebruik beschreven. Daarnaast wordt de afstemmingsregel beschreven.

- *Algemene afwijkingsregels (Artikel 9)*
In dit artikel worden de algemene afwijkingsregels beschreven. Deze regels maken het mogelijk om op ondergeschikte punten van de regels in het bestemmingsplan af te wijken.

- *Overige regels (Artikel 10)*
In dit artikel zijn de parkeerregels opgenomen ten behoeve van voldoende parkeergelegenheid.

#### **5.2.4 Overgangs- en slotregels**

In hoofdstuk 4 van de regels staan de overgangs- en slotregels. In de overgangsregels is aangegeven wat de juridische consequenties zijn van bestaande situaties die in strijd zijn met dit bestemmingsplan. In de slotregel wordt aangegeven hoe het bestemmingsplan wordt genoemd.

#### <span id="page-44-0"></span>**5.3 Verantwoording van de regels**

Kenmerk van de Nederlandse ruimtelijke ordeningsregelgeving is dat er uitgegaan wordt van toelatingsplanologie. Een bestemmingsplan geeft aan welke functies waar zijn toegestaan en welke bebouwing mag worden opgericht. Bij het opstellen van dit bestemmingsplan zijn keuzes gemaakt over welke functies waar worden mogelijk gemaakt en is gekeken welke bebouwing stedenbouwkundig toegestaan kan worden.

Het is noodzakelijk dat het bestemmingsplan een compleet inzicht biedt in de bouw- en gebruiksmogelijkheden binnen het betreffende plangebied. Het bestemmingsplan is het juridische toetsingskader dat bindend is voor de burger en overheid en geeft aan wat de gewenste planologische situatie voor het plangebied is.

In deze paragraaf worden de gemaakte keuzes nader onderbouwd.

#### **Groen (artikel 3)**

Deze bestemming is toegekend aan de gronden die een groene inrichting hebben of in de nieuwe situatie krijgen.

De voor 'groen' aangewezen gronden zijn bestemd voor:

- behoud en herstel van groenvoorzieningen en bermen conform het in Bijlage 1 van de regels opgenomen erfinrichtingsplan;
- fiets- en/of voetpaden;
- parkeervoorzieningen;
- in- en uitritten;
- bijbehorende verhardingen en waterhuishoudkundige voorzieningen.

Ter plaatse mogen slechts bouwwerken, geen gebouw zijnde worden gebouwd van maximaal 2 meter hoog.

#### **Verkeer - Verblijfsgebied (artikel 4)**

Deze bestemming is toegekend aan de berm/het voetpad langs de Rijssenseweg en de parkeerplaats en bijbehorende ontsluiting. De gronden zijn bestemd voor:

- voet- en rijwielpaden;
- in- en uitritten;
- parkeervoorzieningen;
- behoud en herstel van groenvoorzieningen en bermen conform het in Bijlage 1 van de regels opgenomen erfinrichtingsplan;
- nutsvoorzieningen;
- fietsenstallingen, abri's, straatmeubilair en dergelijke;
- speel- en verblijfsvoorzieningen;
- waterhuishoudkundige voorzieningen.

Ter plaatse mogen slechts bouwwerken, geen gebouw zijnde ten dienste van de bestemming worden gebouwd van maximaal 6 meter hoog.

#### **Wonen (artikel 5)**

De bestemming 'Wonen' is toegekend aan de twee nieuwe woonpercelen aan de Rijssenseweg. Deze gronden zijn bedoeld voor het wonen in woonhuizen, al dan niet in combinatie met ruimte voor een aan-huisverbonden beroep of bedrijf, met dien verstande dat de woning en/of een aan de woning aangebouwd gebouw mogen worden gebruikt voor bed & breakfast. Voor een aan-huis-verbonden beroep of bedrijf geldt verder de voorwaarde dat een gastouderopvang of andere functie waarbij niet-zelfredzame personen verblijven in het plangebied niet is toegestaan vanwege het gevaar ten gevolge van het nabij gelegen tankstation.

Ten aanzien van de bouwregels is zoveel mogelijk aansluiting gezocht bij het geldende bestemmingsplan 'Enter-Dorp' en het 'Parapluplanbestemmingsplan verruimen m2 bijbehorende bouwwerken bij woningen'.

Ter waarborging van de uitvoering van de KGO investeringen/erfinrichtingsmaatregelen is een voorwaardelijke verplichting opgenomen.

#### **Waarde – Archeologie 2 (artikel 6)**

De voor Waarde - Archeologie 2 aangewezen gronden zijn, behalve voor de andere daar voorkomende bestemming(en) (basisbestemming), mede bestemd voor het behoud, de bescherming en/of het herstel van verwachte archeologische waarden.

### <span id="page-46-1"></span><span id="page-46-0"></span>**HOOFDSTUK 6 UITVOERING EN HANDHAVING**

### **6.1 Economische uitvoerbaarheid**

Artikel 6.12 van de Wet ruimtelijke ordening stelt dat de gemeenteraad gelijktijdig met de vaststelling van het bestemmingsplan moet besluiten om al dan niet een exploitatieplan vast te stellen. Hoofdregel is dat een exploitatieplan moet worden vastgesteld bij elk bestemmingsplan. Er zijn echter uitzonderingen. Het is mogelijk dat de raad verklaart dat met betrekking tot een bestemmingsplan geen exploitatieplan wordt vastgesteld indien het verhaal van kosten van de grondexploitatie anderszins is verzekerd of het stellen van nadere eisen en regels niet noodzakelijk is.

De gemeentelijke kosten zijn beperkt tot de ambtelijke kosten, welke worden verhaald middels de gemeentelijke legesverordening. In voorliggend geval wordt een anterieure overeenkomst gesloten tussen initiatiefnemer en de gemeente Wierden. Hierin wordt tevens het risico van planschade opgenomen, zodat eventuele planschade voor rekening van de initiatiefnemer komt. Hiermee is het kostenverhaal op een andere wijze verzekerd en is op grond van artikel 6.12 Wro geen exploitatieplan nodig

### <span id="page-46-2"></span>**6.2 Handhaving**

Het ontwikkelen van beleid en de vertaling hiervan in een bestemmingsplan heeft weinig zin, indien na de vaststelling van het bestemmingsplan de regels van het plan niet gehandhaafd (kunnen) worden. Daarom is het belangrijk al tijdens het opstellen van een bestemmingsplan aandacht te besteden aan de handhaafbaarheid van de opgestelde regels. Hierbij is een aantal punten in het bijzonder van belang:

### *1. Voldoende kenbaarheid van en draagvlak voor het bestemmingsplan*

Een goed handhavingsbeleid begint bij de kenbaarheid van het bestemmingsplan bij degenen die het moeten naleven. De inhoud van het plan kan slechts gehandhaafd worden, indien het beleid en de regeling in grote kring ondersteund wordt door de gebruikers van het bestemmingsplan. Een algemene positieve benadering van het bestemmingsplan is om die reden wenselijk. Uiteraard zal niet iedereen zich kunnen vinden in elk onderdeel van het plan.

#### *2. Realistische en inzichtelijke regeling*

Een juridische regeling dient inzichtelijk en realistisch te zijn. Dat wil zeggen, dat het plan niet onnodig beperkend of inflexibel dient te zijn. De planregels dienen niet meer, maar ook niet minder te regelen dan noodzakelijk is.

#### *3. Actief handhavingsbeleid*

Het sluitstuk van een goed handhavingsbeleid is voldoende controle op de feitelijke situatie in het plangebied. Indien de regels worden overtreden moeten adequate maatregelen worden getroffen. Indien dit wordt nagelaten ontstaat een grote mate van rechtsonzekerheid.

### <span id="page-46-3"></span>**6.3 Retrospectieve toets**

Het is noodzakelijk dat het bestemmingsplan een compleet inzicht biedt in de bouw- en gebruiksmogelijkheden binnen het betreffende plangebied. Het bestemmingsplan is het juridische toetsingskader dat bindend is voor de burger en overheid en geeft aan wat de gewenste planologische situatie voor het plangebied is.

Deze situatie kan gaandeweg de planperiode wijzigen, bijvoorbeeld door veranderd stedenbouwkundig inzicht, functiewijziging en/of veranderingen in gebruik. Ook ruimtelijke ontwikkelingen en vernieuwing van onder andere ruimtelijk, economisch, verkeerskundig en milieubeleid dragen bij aan de veroudering van geldende bestemmingsplannen.

Om recht te doen aan een goede ruimtelijke ordening binnen het plangebied wordt daarom aangegeven in welke situaties de bestemming wordt gekozen gelijk aan de oude bestemming (na strijdige situatie te hebben gewraakt) en in welke situaties een nieuwe bestemming wordt gegeven (positief bestemmen), waarmee de strijdige situatie wordt gelegaliseerd. Daarnaast wordt, indien van toepassing, aangegeven wanneer een strijdige situatie onder het overgangsrecht wordt gebracht.

Het voorliggende plan voorziet in de wijziging van de woonbestemming van het perceel Rijssenseweg 39 naar een woonbestemming ten behoeve van twee woningen en een verkeersbestemming ten behoeve van een kleinschalige parkeerterrein.

Gebleken is dat deze ontwikkeling past binnen de geldende beleidskaders en geen hinder met zich meebrengt voor andere in de omgeving aanwezige functies. Daarnaast is met voorliggend bestemmingsplan aangesloten bij actuele wet- en regelgeving.

### <span id="page-48-1"></span><span id="page-48-0"></span>**HOOFDSTUK 7 VOOROVERLEG, INSPRAAK EN ZIENSWIJZEN**

### **7.1 Vooroverleg**

#### **7.1.1 Het Rijk**

In het Besluit algemene regels ruimtelijke ordening (Barro) zijn de nationale belangen die juridische borging vereisen opgenomen. Het Barro is gericht op doorwerking van nationale belangen in gemeentelijke bestemmingsplannen. Geoordeeld wordt dat dit bestemmingsplan geen nationale belangen schaadt. Daarom is afgezien van het voeren van vooroverleg met het Rijk.

### **7.1.2 Provincie Overijssel**

Op basis van de 'uitzonderingenlijst vooroverleg ruimtelijke plannen' van de provincie Overijssel, valt voorliggende ontwikkeling onder uitzondering A1:

#### *A. Plannen/projecten bestaand stedelijk gebied*

*1.Woningbouwplannen: Plannen/projectbesluiten voor woningbouw met minder dan 7 woningen met bijbehorende voorzieningen als wegen en groen in lijn met de provincie gemaakte woonafspraken*

In voorliggend geval is sprake van een ontwikkeling op basis van de gemeentelijke beleidslijn 'Toevoegen van woningen binnen de bebouwde kom' dat een afgeleide is van de Kwaliteitsimpuls Groene Omgeving. Het betreft een plan waarmee per saldo één woning wordt toegevoegd en valt zodoende onder de reikwijdte categorie A1. Daarnaast is eerder in deze plantoelichting (paragraaf 3.2) al aangetoond dat voorliggende ontwikkeling past binnen de geldende gebiedskenmerken en bijdraagt aan de ruimtelijke kwaliteit. Hiermee voldoet dit plan aan de gestelde voorwaarden. Vooroverleg met de provincie Overijssel is niet noodzakelijk.

#### **7.1.3 Waterschap Vechtstromen**

Het waterschap is geïnformeerd door middel van de digitale watertoets. Verwezen wordt naar de waterparagraaf zoals opgenomen in subparagraaf 4.2.9.2 bij deze toelichting. Geconcludeerd wordt dat het aspect 'water' geen belemmering vormt voor voorliggend plan.

### <span id="page-48-2"></span>**7.2 Inspraak**

Conform de gemeentelijke inspraakverordening kan het bestuursorgaan zelf besluiten of inspraak wordt verleend bij de voorbereiding van gemeentelijk beleid. Gelet op de beperkte omvang van de voorgenomen ontwikkeling, is een inspraakprocedure niet noodzakelijk.

### <span id="page-48-3"></span>**7.3 Zienswijzen**

Het ontwerpbestemmingsplan en bijbehorend besluit hogere grenswaarde heeft vanaf 3 september voor een periode van zes weken ter inzage gelegen. Gedurende deze periode zijn geen zienswijzen binnengekomen.

### <span id="page-49-1"></span><span id="page-49-0"></span>**BIJLAGEN BIJ DE TOELICHTING**

**Bijlage 1 Ruimtelijk kwaliteitsplan**

<span id="page-50-0"></span>**Bijlage 2 KGO-plan**

### <span id="page-51-0"></span>**Bijlage 3 Akoestisch onderzoek wegverkeerslawaai en industrielawaai**

### <span id="page-52-0"></span>**Bijlage 4 Verkennend bodemonderzoek**

### <span id="page-53-0"></span>**Bijlage 5 Onderzoek externe veiligheid tankstation**

### <span id="page-54-0"></span>**Bijlage 6 Stikstofberekening**

### <span id="page-55-0"></span>**Bijlage 7 Quickscan natuurwaardenonderzoek**

### <span id="page-56-0"></span>**Bijlage 8 Watertoetsresultaat**