Wijzigingsplan Buitengebied Lingewaard, Kampsestraat 41 te Angeren

Toelichting

26 juli 2018

Gemeente Lingewaard

NL.IMRO.1705.203-ON01

| HOOFDSTUK 1 Inleiding 2                                                     |
|-----------------------------------------------------------------------------|
| 1.1 Aanleiding en doelstelling  2                                           |
| 1.2 Plangebied 2                                                            |
| 1.3 Vigerende planregeling  3                                               |
| 1.4 Nieuwe planregeling 3                                                   |
| 1.5 Leeswijzer 3                                                            |
| Hoofdstuk 2 Planbeschrijving 4                                              |
| 2.1 Gebiedsomschrijving  4                                                  |
| 2.2 Beoogde situatie 6                                                      |
| 2.3 Welstand  7                                                             |
| Hoofdstuk 3 Wijzigingsvoorwaarden  7                                        |
| 3.1 Wijzigingsbevoegdheid extra woningen bij sloop van bedrijfsbebouwing  7 |
| 3.2 Toets aan de wijzigingsvoorwaarden  8                                   |
| Hoofdstuk 4 Het plan  9                                                     |
| 4.1 Algemeen 9                                                              |
| Hoofdstuk 5 Beleidskader  10                                                |
| 5.1 Rijksbeleid 10                                                          |
| 5.2 Provinciaal beleid  12                                                  |
| 5.3 Gemeentelijk beleid  13                                                 |
| Hoofdstuk 6 Haalbaarheid van het plan 16                                    |
| 6.1 Ladder duurzame verstedelijking  16                                     |
| 6.2 Milieu- en omgevingsaspecten 16                                         |
| Hoofdstuk 7 Uitvoerbaarheid 28                                              |
| 7.1 Economische uitvoerbaarheid 28                                          |
| 7.2 Maatschappelijke uitvoerbaarheid  29                                    |
| 7.3 Procedure  29                                                           |
| Hoofdstuk 8 Juridische aspecten 29                                          |
| 8.1 Inleiding 29                                                            |
| 8.2 Wettelijk kader 29                                                      |
| 8.3 Planonderdelen  29                                                      |
| 8.4 Inleidende regels 30                                                    |
| 8.5 Bestemmingsregels  30                                                   |
| 8.6 Algemene regels 31                                                      |
| 8.7 Overgangs- en slotregels 31                                             |

#### BIJLAGEN

| Bijlage 1 | Inrichtings- en Beeldkwaliteitsplan                                                                                                                                            |
|-----------|--------------------------------------------------------------------------------------------------------------------------------------------------------------------------------|
| Bijlage 2 | Bodemonderzoek: Vink Milieutechnisch Adviesbureau, Verkennend<br>bodemonderzoek en verkennend onderzoek asbest rapportage d.d. 7<br>november 2017, projectnummer P17M0140      |
| Bijlage 3 | Archeologisch onderzoek: KSP Archeologie, bureauonderzoek en<br>Inventariserend veldonderzoek, karterende fase: rapportage d.d. 29<br>september 2017, nummer 17126, versie 1.0 |
| Bijlage 4 | Akoestisch onderzoek: Groenewold Adviesbureau voor Milieu & Natuur,<br>rapportage d.d. 26 oktober 2017, projectnummer 2017065, versie okt. 17-v2                               |
| Bijlage 5 | Resultaten Digitale Watertoets                                                                                                                                                 |
| Bijlage 6 | Beoordeling (Paragraaf) externe veiligheid 'Kampsestraat 41 Angeren' (29<br>januari 2018) van de Omgevingsdienst Regio Arnhem (ODRA)                                           |

# <span id="page-3-0"></span>HOOFDSTUK 1 Inleiding

# <span id="page-3-1"></span>1.1 Aanleiding en doelstelling

Op de locatie Kampsestraat 41 te Angeren is zowel een woning gelegen als ook een voormalig agrarisch bedrijf bestaande uit drie schuren, waarvan één vrijstaande en twee gekoppelde schuren alsmede een overkapping.

Initiatiefnemer heeft de locatie aan de Kampsestraat 41 te Angeren aangekocht met het doel daar te gaan wonen. In de bestaande woning zal de familie Willems gaan wonen met als inwoners de familie Peters (ouders). Dit alles conform de huidige (bestaande) situatie en de regelgeving voor inwoning uit het bestemmingsplan.

De voormalige agrarische bedrijfsgebouwen op de locatie Kampsestraat 41 worden gesloopt en daar voor in de plaats, conform de regelgeving van het bestemmingsplan Buitengebied Lingewaard, wordt een nieuwe woning plus bijgebouw gerealiseerd.

Doelstelling van dit wijzigingsplan is om de beoogde extra woning met bijgebouw en de bijbehorende buitenruimte juridisch-planologisch mogelijk te maken. Het plangebied bestaat uit het kadastrale perceel Angeren, sectie E nummer 290.

# <span id="page-3-2"></span>1.2 Plangebied

De locatie is gelegen aan de Kampsestraat, ten zuidwesten van het dorp Angeren. Ten noordoosten van de locatie stroomt de Nederrijn. Iets ten zuiden loopt de Betuwelijn. Het eigendom betreft het perceel kadastraal bekend ANGEREN, sectie E nummer 290, met een totale oppervlakte van 1 ha en 50 ca.

Figuur 1 Luchtfoto van het perceel aan Kampsestraat 41 te Angeren

# <span id="page-4-0"></span>1.3 Vigerende planregeling

De woning, de voormalige agrarische bedrijfsgebouwen en het erf zijn gelegen in het bestemmingsplan Buitengebied Lingewaard (31 oktober 2013) en in het bestemmingsplan Buitengebied Lingewaard 1e herziening (18 mei 2015) en hebben de bestemming 'Wonen'. Het overige deel van de gronden heeft de bestemming Agrarisch met waarden - Oeverwallen. De voormalige agrarische bedrijfsgebouwen hebben in de regels van het bestemmingsplan de aanduiding 'specifieke vorm van wonen-40'.

Om de bouw van de woning mogelijk te maken is, zoals hiervoor aangegeven, een bestemmingsaanpassing noodzakelijk. Op grond van artikel 23.6.2 van het bestemmingsplan 'Buitengebied Lingewaard' van de gemeente kan deze ontwikkeling mogelijk worden gemaakt met een wijzigingsplan. De voorwaarden van de wijzigingsbevoegdheid zijn gebaseerd op het functieveranderingsbeleid van de gemeente Lingewaard. Het voorliggende plan betreft derhalve een wijzigingsplan.

Figuur 2 Uitsnede vigerend bestemmingsplan Herziening Buitengebied Lingewaard 1e herziening

#### <span id="page-4-1"></span>1.4 Nieuwe planregeling

Met dit wijzigingsplan wordt planologisch vastgelegd dat ter plaatse van het plangebied, Kampsestraat 41 te Angeren, middels de sloop van voormalige agrarische bedrijfsbebouwing, een nieuwe woning mag worden gerealiseerd.

De verbeelding en regels behorende bij dit bestemmingsplan zijn opgesteld conform de opzet en inhoud zoals deze door de gemeente Lingewaard in haar bestemmingsplannen wordt gehanteerd. Daarnaast is aansluiting gezocht bij het vigerende bestemmingsplan 'Buitengebied Lingewaard' en het bestemmingsplan 'Buitengebied Lingewaard 1e herziening'.

#### <span id="page-4-2"></span>1.5 Leeswijzer

In hoofdstuk 1 zijn de ligging van het plangebied, de aanleiding voor het project en de geldende bestemmingsplanregeling beschreven. De huidige situatie, bestaande uit de ruimtelijke en

functionele structuur en de beoogde situatie, is in hoofdstuk 2 toegelicht. Een beschrijving van de wijzigingsvoorwaarden en een toets aan de wijzigingsvoorwaarden is in hoofdstuk 3 opgenomen. In hoofdstuk 4 is een korte toelichting opgenomen van het plan, met een verwijzing naar het inrichtings- en beeldkwaliteitsplan. Hoofdstuk 5 beschrijft het relevante beleid van het rijk, provincie, regio en gemeente.

De haalbaarheid van het project is o.a. op basis van de milieu- en omgevingsaspecten beschreven in hoofdstuk 6. In hoofdstuk 7 zijn de juridische regels toegelicht. Hoofdstuk 8 geeft informatie omtrent de juridische opbouw van voorliggend bestemmingsplan.

# <span id="page-5-0"></span>Hoofdstuk 2 Planbeschrijving

Dit hoofdstuk bevat een beschrijving van de omgeving van het plangebied en het beoogde plan binnen het plangebied.

# <span id="page-5-1"></span>2.1 Gebiedsomschrijving

De locatie van de nieuw te realiseren woning is gelegen op de grens van de bebouwde kom en onbebouwde kom, aan de zuidwestzijde van de kern Angeren.

In de huidige situatie bevindt zich op de locatie zowel een woning als ook een voormalig agrarisch bedrijf bestaande uit drie schuren, waarvan één vrijstaande en twee gekoppelde schuren alsmede een overkapping.

Langs de Kampsestraat komen voornamelijk woningen voor. Het gedeelte van de Kampsestraat dat buiten de bebouwde kom valt, bestaat uit enkele (voormalige) agrarische bedrijven en woningen.

De Kampsestraat was voorheen een van de ontsluitingswegen van Angeren, maar is door de komst van de Betuweroute niet meer als zodanig in gebruik en wordt voornamelijk door bestemmingsverkeer gebruikt.

De omgeving kenmerkt zich door een mix van 'oudere' en 'jongere' erven. De planlocatie is een van de jongere erven.

De bebouwing van de oudere erven is dichter aan de weg gelegen. Over het algemeen bestaat de bebouwing uit één laag met kap (zadeldak, eventueel met wolfseind) en zijn de wanden opgetrokken in baksteen. Een aantal gebouwen is rietgedekt. Andere hebben een rood of zwart pannendak. Ook de jongere erven tonen duidelijk veel variatie.

Onderstaande foto's verbeelden de planlocatie (de bestaande bebouwing en het erf) en de verschillende woningen aan de Kampsestraat:

Figuur 3: zicht op het achterliggende agrarische gebied

Figuur 4: zicht op achterzijde voormalige agrarische bedrijfsbebouwing

Figuur 5: zicht op voormalige varkensschuur

Figuur 6: zicht op bestaande woning Kampsestraat 41

Figuur 7: zicht op bestaande woning Kampsestraat 41 + naastgelegen woning

Figuur 8: zicht op bestaande bebouwing Kampsestraat (Google Streetview)

# <span id="page-7-0"></span>2.2 Beoogde situatie

De initiatiefnemer is voornemens om de voormalige agrarische bedrijfsbebouwing, gelegen op het perceel kadastraal bekend gemeente ANGEREN, sectie E nummer 290, te slopen en op dit perceel een extra woning te realiseren en de bestemming te wijzigen.

De initiatiefnemer is voornemens om op de planlocatie:

- Een extra woning te realiseren met een inhoud van maximaal 850 m³,
- Een bijgebouw van maximaal 75 m² te realiseren,
- Het parkeren op eigen erf te realiseren,

- Voor zover mogelijk de bestaande bomen te behouden,
- Voor zover mogelijk het erf en het achterliggende perceel landschappelijk in te passen.

## <span id="page-8-0"></span>2.3 Welstand

Het ontwerp van de beoogde woning zal bij de aanvraag om een omgevingsvergunning voor de activiteit bouwen door welstand worden getoetst.

# <span id="page-8-1"></span>Hoofdstuk 3 Wijzigingsvoorwaarden

Om gebruik te kunnen maken van een wijzigingsbevoegdheid, zal aan de wijzigingsvoorwaarden in de wijzigingsbevoegdheid moeten worden voldaan. Onderstaand vindt toetsing plaats aan deze wijzigingsvoorwaarden uit de bepaling 23.6.2 (Extra woningen bij sloop van bedrijfsbebouwing) van het bestemmingsplan 'Buitengebied Lingewaard, 1 e herziening'.

# <span id="page-8-2"></span>3.1 Wijzigingsbevoegdheid extra woningen bij sloop van bedrijfsbebouwing

Op grond van artikel 23.6.2 van het bestemmingsplan 'Buitengebied Lingewaard, 1e herziening', geldt het volgende:

Burgemeester en wethouders kunnen bij voormalige bedrijven (al dan niet agrarisch) de bestemming van de gronden wijzigen, waarbij de bouw van één of twee extra woningen wordt toegestaan, in verband met sloop van voormalige agrarische bebouwing, met inachtneming van de volgende voorwaarden:

- a. de wijzigingsbevoegdheid is niet toegestaan ter plaatse van de aanduiding 'wro-zonewijzigingsgebied reserveconcentratiegebied', dan wel ter plaatse van de aanduiding 'wrozone-wijzigingsgebied intensiveringsgebied';
- b. ter compensatie van de sloop van minimaal 750 m² tot 1.500 m² voormalige bedrijfsgebouwen en/of bijgebouwen bij de bedrijfswoning, niet zijnde karakteristieke bebouwing, mogen worden opgericht:
	- 1. één woning in één bestaand bedrijfsgebouw of bijgebouw of
	- 2. één woning in een nieuw gebouw;
- c. ter compensatie van de sloop van minimaal 1.500 m² voormalige bedrijfsgebouwen en/of bijgebouwen bij de bedrijfswoning, mogen worden opgericht:
	- 1. maximaal twee woningen in één bestaand bedrijfsgebouw of bijgebouw of
	- 2. één woning in één bestaand bedrijfsgebouw of bijgebouw en maximaal één vrijstaande woning of
	- 3. maximaal twee nieuwe vrijstaande woningen;
- d. alle overtollige agrarische bedrijfsgebouwen en bedrijfsbebouwing dienen gesloopt te worden met uitzondering van de karakteristieke bedrijfsgebouwen en bebouwing;
- e. de oppervlakte van te slopen bedrijfsgebouwen telt uitsluitend mee voor de oppervlakte zoals bedoeld in het bepaalde onder a en b voor zover deze gebouwen gedurende minimaal drie jaar agrarisch in gebruik zijn geweest;
- f. de nieuw te realiseren vrijstaande woningen mogen een inhoud hebben van maximaal 850 m³;
- g. de nieuw te realiseren woningen in een bestaand bedrijfsgebouw of bijgebouw mogen een inhoud hebben van minimaal 400 m³ en maximaal 1.100 m³;
- h. bijgebouwen bij de nieuw te realiseren woningen voldoen aan de volgende kenmerken:

- 1. oppervlakte maximaal 75 m² per woning;
- 2. gebouwd op maximaal 25 m afstand van de nieuw te realiseren woning;
- 3. indien een bijgebouw bijdraagt aan de instandhouding van het agrarisch landschap en natuurbeheer, bijvoorbeeld door het hierin hobbymatig houden van dieren, mag de totale oppervlakte van een bijgebouw maximaal 150 m² bedragen;
- i. oppervlakte bijgebouw voormalige bedrijfswoning bedraagt maximaal 75 m², dan wel de bestaande grotere oppervlakte tot maximaal 150 m²;
- j. parkeren dient op eigen erf plaats te vinden;
- k. er is sprake van een landschappelijke inpassing en versterking van de ruimtelijke structuur, waartoe een landschapsplan dient te worden opgesteld;
- l. er mag geen onevenredige aantasting plaatsvinden van in de omgeving aanwezige functies en waarden;
- m. er mag geen onevenredige aantasting plaatsvinden van de belangen van eigenaren en gebruikers van omliggende gronden;
- n. de regels van de bestemming Artikel 23 'Wonen' zijn van overeenkomstige toepassing.

# <span id="page-9-0"></span>3.2 Toets aan de wijzigingsvoorwaarden

- *a. de wijzigingsbevoegdheid is niet toegestaan ter plaatse van de aanduiding 'wro-zonewijzigingsgebied reserveconcentratiegebied', dan wel ter plaatse van de aanduiding 'wrozone-wijzigingsgebied intensiveringsgebied';*
De locatie is niet gelegen in de hierboven genoemden wro-zones.

- *b. ter compensatie van de sloop van minimaal 750 m² tot 1.500 m² voormalige bedrijfsgebouwen en/of bijgebouwen bij de bedrijfswoning, niet zijnde karakteristieke bebouwing, mogen worden opgericht:*
	- *3. één woning in één bestaand bedrijfsgebouw of bijgebouw of*
	- *4. één woning in een nieuw gebouw;*

Er wordt 750 m² aan voormalige agrarische bedrijfsgebouwen gesloopt, waarvoor een woning in een nieuw gebouw wordt gerealiseerd.

- *d. alle overtollige agrarische bedrijfsgebouwen en bedrijfsbebouwing dienen gesloopt te worden met uitzondering van de karakteristieke bedrijfsgebouwen en bebouwing;*
Alle voormalige agrarische bedrijfsbebouwing wordt gesloopt, met uitzondering van 75 m² van een van de stallen, welke als toegestane oppervlakte voor een bijgebouw gaat dienen.

- *e. de oppervlakte van te slopen bedrijfsgebouwen telt uitsluitend mee voor de oppervlakte zoals bedoeld in het bepaalde onder a en b voor zover deze gebouwen gedurende minimaal drie jaar agrarisch in gebruik zijn geweest;*
De te slopen bedrijfsgebouwen zijn meer dan drie jaar agrarisch in gebruik geweest.

- *f. de nieuw te realiseren vrijstaande woningen mogen een inhoud hebben van maximaal 850 m³;*
De inhoud van de nieuwe woning is in de regels op maximaal 850 m³ per woning gesteld.

- *h. bijgebouwen bij de nieuw te realiseren woningen voldoen aan de volgende kenmerken:*
	- *1. oppervlakte maximaal 75 m² per woning;*
	- *2. gebouwd op maximaal 25 m afstand van de nieuw te realiseren woning;*

- *3. indien een bijgebouw bijdraagt aan de instandhouding van het agrarisch landschap en natuurbeheer, bijvoorbeeld door het hierin hobbymatig houden van dieren, mag de totale oppervlakte van een bijgebouw maximaal 150 m² bedragen;*
Het bijgebouw is in de regels dan ook op maximaal 75 m² gesteld.

*j. parkeren dient op eigen erf plaats te vinden;* Het parkeren vindt op eigen erf plaats.

- *k. er sprake is van een landschappelijke inpassing en versterking van de ruimtelijke structuur, waartoe een landschapsplan dient te worden opgesteld;*
Ten behoeve van het plan is een inrichtings- en beeldkwaliteitsplan opgesteld waarin de landschappelijke inpassing is opgenomen. Dit inrichtings- en beeldkwaliteitsplan is als bijlage 1 opgenomen.

- *l. er mag geen onevenredige aantasting plaatsvinden van in de omgeving aanwezige functies en waarden;*
In het vigerende bestemmingsplan is onder de bestemming Agrarisch met waarden - Oeverwallen opgenomen dat de landschappelijke waarden worden gevormd door herkenbaarheid van het rivierenlandschap; kleinschaligheid, aanwezigheid van boomgaarden en bosschages, infiltratiemogelijkheden voor water.

De bestaande karakteristieken worden in het inrichtings- en beeldkwaliteitsplan versterkt, waardoor er geen aantasting plaatsvindt van de bestaande waarden.

Er worden geen functies in de omgeving aangetast. De woning past binnen het bebouwingslint van de Kampsestraat 41 en vormt geen belemmering voor bestaande agrarische bedrijven. Voor een beoordeling van bedrijfsbelangen e.d., zie de beantwoording onder m.

- *m. er mag geen onevenredige aantasting plaatsvinden van de belangen van eigenaren en gebruikers van omliggende gronden;*
In paragraaf 6.2.1 'Milieuzonering' is op dit aspect ingegaan. De woning leidt niet tot significante milieueffecten op andere omliggende gevoelige objecten. Daarnaast zal de toevoeging van de woning ook niet leiden tot extra belemmeringen in de bedrijfsvoering van omliggende bedrijven.

De huidige situatie waarbij de voormalige stallen als bijgebouwen bij de huidige woning behoren, zorgt reeds voor een belemmerende werking. De belemmerende werking van de woonfunctie in de vorm van een bijgebouw voor de veehouderij is er dus al in de huidige situatie. Het toevoegen van een woning in het nieuwe plan verandert dit niet.

De te wijzigen woonlocatie grenst tevens aan de noord- en noordoostzijde aan reeds bestemde burgerwoningen die voor dit aspect ook al maatgevend zijn. Daarnaast is de woning niet op een dermate korte afstand gelegen dat dit een belemmering vormt voor de reeds aanwezige woningen.

Hiermee wordt voldaan aan de wijzigingsvoorwaarden.

# <span id="page-10-0"></span>Hoofdstuk 4 Het plan

# <span id="page-10-1"></span>4.1 Algemeen

De huidige voormalige agrarische bedrijfsbebouwing zal gesaneerd worden waarbij 75 m² behouden blijft als bijgebouw voor de bestaande woning. In de plaats van de te slopen bedrijfsbebouwing zal een nieuwe woning met bijgebouw gerealiseerd worden.

De woning maakt daardoor onderdeel uit van het lint van de Kampsestraat.

Figuur 9: inrichtingsschets Figuur 10: afbeelding deel bebouwingslint; variatie in kavellengte, volgen landschappelijke lijnen

De gemeente heeft reeds voorafgaand aan de bestemmingsplanprocedure het initiatief getoetst aan haar functieveranderingsbeleid. Daarbij is geconstateerd dat ter plaatse de bouw van een vrijstaande woning mogelijk is om daarmee de sloop van de voormalige agrarische bedrijfsbebouwing op het terrein mogelijk te maken.

De gemeente heeft daarbij een aantal ruimtelijke randvoorwaarden meegegeven, die zijn vertaald in het inrichtingsplan voor de locatie. Het inrichtings- en beeldkwaliteitsplan is als bijlage 1 toegevoegd.

# <span id="page-11-0"></span>Hoofdstuk 5 Beleidskader

#### <span id="page-11-1"></span>5.1 Rijksbeleid

#### *5.1.1 Structuurvisie Infrastructuur en Ruimte*

Op 13 maart 2012 is de Structuurvisie Infrastructuur en Ruimte (SVIR) vastgesteld. Deze visie vormt het (integrale) kader voor het ruimtelijke en mobiliteitsbeleid op rijksniveau in Nederland. In de SVIR schetst het kabinet hoe Nederland er in 2040 uit moet zien: concurrerend, bereikbaar, leefbaar en veilig. Tot 2028 heeft het kabinet in de SVIR drie Rijksdoelen geformuleerd:

- het vergroten van de concurrentiekracht van Nederland door het versterken van de ruimtelijkeconomische structuur van Nederland (concurrerend);

- het verbeteren en ruimtelijk zekerstellen van de bereikbaarheid waarbij de gebruiker voorop staat (bereikbaar);

- het waarborgen van een leefbare en veilige omgeving waarin unieke cultuurhistorische waarden behouden zijn (leefbaar en veilig).

Met deze structuurvisie brengt het Rijk de ruimtelijke ordening zo dicht mogelijk bij diegene die het aangaat en laat het meer over aan gemeenten en provincies.

Afspraken over verstedelijking, groene ruimte en landschap laat het Rijk over aan de provincies en gemeenten. Gemeenten krijgen ruimte voor kleinschalige natuurlijke groei en voor het bouwen van huizen die aansluiten bij de woonwensen van mensen. Bij het beheren en ontwikkelen van natuur krijgen boeren en particulieren in het landelijk gebied een grotere rol.

Om zorgvuldig ruimtegebruik te bevorderen, is een ladder voor duurzame verstedelijking opgenomen in het Besluit ruimtelijke ordening (Bro).

#### **Conclusie**

Dit bestemmingsplan heeft geen betrekking op een van de nationale ruimtelijke belangen zoals verwoord in de SVIR. Aanvullende maatregelen hoeven derhalve niet te worden getroffen.

#### *5.1.2 Besluit algemene regels ruimtelijke ordening*

Voor de bescherming van de nationale belangen en met het oog op een goede ruimtelijke ordening, stelde de minister regels aan de inhoud van bestemmingsplannen en andere ruimtelijke plannen. Dit is gedaan in het Besluit algemene regels ruimtelijke ordening (Barro). Op 30 december 2011 trad dit besluit in werking. Het besluit is gewijzigd op 1 oktober 2012. Het kabinet heeft in de SVIR vastgesteld dat voor een aantal onderwerpen verdere regels gesteld moeten worden. In het Barro komen dertien nationale belangen als titels terug die op dit moment nog niet allemaal zijn ingevuld. Verdere uitwerking vindt plaats in de onderliggende ministeriële Regeling algemene regels ruimtelijke ordening. De regels in het besluit zijn concreet normstellend en moeten direct of indirect (door tussenkomst van de provincie) doorwerken tot het niveau van de lokale besluitvorming.

# **Conclusie**

Dit bestemmingsplan heeft geen betrekking op een van de nationale ruimtelijke belangen zoals verwoord in het Barro. Aanvullende maatregelen hoeven derhalve niet te worden getroffen. Onderhavige specifieke ontwikkeling op perceelniveau past binnen de bepalingen van het Barro.

#### *5.1.3 Besluit ruimtelijke ordening*

In artikel 3.1.6 lid 2 van het Besluit ruimtelijke ordening (Bro) staat dat als een ruimtelijk plan een stedelijke ontwikkeling mogelijk maakt, voldaan moet worden aan een aantal extra voorwaarden. Een stedelijke ontwikkeling is een ruimtelijke ontwikkeling van een bedrijventerrein, een zeehaventerrein, kantoren, detailhandel, woningbouwlocaties of andere stedelijke voorzieningen.

## *Ladder Duurzame Verstedelijking*

Voor stedelijke ontwikkelingen dient te worden getoetst aan de zogenaamde "ladder voor duurzame verstedelijking". Deze ladder stimuleert zorgvuldig ruimtegebruik. De volgende drie stappen moeten hiervoor doorlopen worden:

- 1. Beschrijf of er een actuele, regionale behoefte bestaat aan de nieuwe stedelijke ontwikkeling;
- 2. Beoordeel of de stedelijke ontwikkeling gerealiseerd kan worden binnen het bestaande stedelijke gebied van de betreffende regio;
- 3. Beschrijf in hoeverre de ontwikkeling mogelijk is op locaties buiten het bestaand stedelijk gebied die multimodaal zijn ontsloten.

Of de Ladder Duurzame Verstedelijking van toepassing is op de planlocatie Kampsestraat 41 is afhankelijk van de aard en de omvang van de ontwikkeling, in relatie tot de omgeving. De Ladder zegt hierover het volgende: *Voor wonen geldt dat voor woningbouwlocaties vanaf twaalf woningen sprake is van een stedelijke ontwikkeling die Ladderplichtig is.*

## **Conclusie**

Op de planlocatie wordt bedrijfsbebouwing gesloopt; hiervoor in de plaats wordt één nieuwe woning gerealiseerd. Dit is minder dan de gestelde twaalf in de Ladder Duurzame Verstedelijking; de locatie is dus niet Ladderplichtig.

Alhoewel de locatie niet Ladderplichtig is, is er wel een motivering nodig waaruit blijkt dat er sprake is van een goede ruimtelijke ordening. Het inrichtings- en beeldkwaliteitsplan is hiertoe als bijlage 1 toegevoegd.

In het kader van uitvoerbaarheid moet onder andere aandacht worden besteed aan de behoefte aan het plan. Initiatiefnemers zijn voornemens zelf de bestaande en de nieuw te bouwen woning te gaan bewonen. Hiermee is de behoefte aangetoond.

# <span id="page-13-0"></span>5.2 Provinciaal beleid

#### *5.2.1 Omgevingsvisie Gelderland*

Op 9 juli 2014 hebben Provinciale Staten de Omgevingsvisie Gelderland vastgesteld. De omgevingsvisie vervangt het Streekplan Gelderland 2005, het Waterplan, het Milieubeleidsplan, het Verkeers- en vervoersplan en de Reconstructieplannen.

De provincie kiest er in deze Omgevingsvisie voor om vanuit de volgende twee hoofddoelen bij te dragen aan gemeenschappelijke maatschappelijke opgaven:

- een duurzame economische structuur;
- het borgen van de kwaliteit en veiligheid van onze leefomgeving.

Ten aanzien van duurzame verstedelijking dient het accent te verschuiven van nieuwbouw naar het vitaliseren van bestaande gebieden en gebouwen. De provincie en partners gaan nieuwe ontwikkelingen bezien in samenhang met de bestaande voorraad. Als leidend principe hanteren zij hiervoor de 'Gelderse Ladder voor duurzaam ruimtegebruik'. De juridische basis hiervoor is de 'Ladder voor duurzame verstedelijking' die het Rijk heeft vastgesteld in het Besluit ruimtelijke ordening (Bro).

Aangaande wonen streven de provincie en haar partners er samen naar om vraag en aanbod op de woningmarkt met elkaar in balans te brengen en te houden. De focus ligt hierbij op het benutten van de bestaande voorraad en van aanbod-gestuurd naar vraag-gestuurd.

#### **Conclusie**

Met de realisatie van onderhavige ontwikkeling wordt op een reeds bestaande woonlocatie leegstaande voormalige agrarische bedrijfsbebouwing gesloopt waarvoor in de plaats één woning teruggebouwd wordt.

Hiermee wordt gevolg gegeven aan het vereiste van kwaliteitsborging van de leefomgeving en wordt bestaand gebied gerevitaliseerd. De geplande ontwikkeling is gebaseerd op de wensen en behoeften vanuit de initiatiefnemers. Het beoogde plan betreft dan ook een vraag-gestuurde ontwikkeling waarbij wordt gebouwd naar actuele behoefte. In paragraaf 5.1.3 wordt aangetoond dat de beoogde ontwikkeling voldoet aan de "Ladder voor duurzame verstedelijking". Geconcludeerd wordt dat de ontwikkeling niet in strijd is met de Omgevingsvisie Gelderland.

## *5.2.2 Omgevingsverordening Gelderland*

Op 24 september 2014 hebben Provinciale Staten de Omgevingsverordening Gelderland vastgesteld. Deze vervangt vigerende verordeningen, zoals de milieuverordening. De regels in de verordening

vormen het sluitstuk op de Omgevingsvisie die op 9 juli 2014 werd vastgesteld. Op 18 oktober 2014 zijn de Omgevingsvisie en –verordening in werking getreden.

De omgevingsverordening is geactualiseerd (juli en december 2015). Dit is een 1e en 2e actualisatie van de verordening over natuur en water. In de geconsolideerde versie zijn de wijzigingen verwerkt uit:

- het actualisatieplan Omgevingsverordening (december 2014) deel 1, vastgesteld door Provinciale Staten op 8 juli 2015;
- het besluit tot aanpassing begrenzing GNN en GO, vastgesteld door Gedeputeerde Staten op 2 juni 2015.

De provincie beschikt over verschillende instrumenten waarmee zij haar ambities realiseert. De verordening wordt ingezet voor die onderwerpen waarvan de provincie eraan hecht dat de doorwerking van het beleid van de Omgevingsvisie juridisch gewaarborgd is. De verordening voorziet ten opzichte van de Omgevingsvisie niet in nieuw beleid en is daarmee dus beleidsneutraal. De inzet van de verordening als juridisch instrument om de doorwerking van het provinciaal beleid af te dwingen is beperkt tot die onderdelen van het beleid waarvoor de inzet van algemene regels noodzakelijk is om provinciale belangen veilig te stellen of om uitvoering te geven aan wettelijke verplichtingen.

De Omgevingsverordening richt zich net zo breed als de Omgevingsvisie op de fysieke leefomgeving in de Provincie Gelderland. Dit betekent dat vrijwel alle regels die betrekking hebben op de fysieke leefomgeving, opgenomen zijn in de Omgevingsverordening. Het gaat hierbij om regels op het gebied van ruimtelijke ordening, milieu, water, mobiliteit en bodem. De verwachting is dat de Omgevingsverordening op termijn alle regels zal gaan bevatten die betrekking hebben op de fysieke leefomgeving.

Wat betreft woningbouw stelt de verordening dat in een bestemmingsplan nieuwe woonlocaties en de daar te bouwen woningen slechts worden toegestaan wanneer dit past in het vigerende door Gedeputeerde Staten vastgestelde Kwalitatief Woonprogramma successievelijk de door Gedeputeerde Staten vastgestelde kwantitatieve opgave wonen voor de betreffende regio.

## **Conclusie**

De planlocatie is niet gelegen in het Gelders Natuurnetwerk, een waardevol open gebied of Nationaal landschap. Voor het plangebied is derhalve uitsluitend de bepaling met betrekking tot nieuwe woonlocaties (artikel 2.2.1.1) van belang. Nieuwe woonlocaties en de daar te bouwen woningen kunnen slechts worden toegestaan wanneer dit past in het vigerende door Gedeputeerde Staten vastgestelde Kwalitatief Woonprogramma successievelijk de door Gedeputeerde Staten vastgestelde kwantitatieve opgave wonen voor de betreffende regio. In het geval van onderhavig planvoornemen is het regionale woonprogramma voor de Stadsregio Arnhem - Nijmegen van toepassing. In het geldende regionale kwaliteitsprogramma (KWP3: 2010-2019) wordt de Stadsregio een netto woningbouwprogramma opgelegd van 26.000 woningen. De toevoeging van twee woningen in het kader van het functieveranderingsbeleid past binnen het KWP3.

# <span id="page-14-0"></span>5.3 Gemeentelijk beleid

#### *5.3.1 Structuurvisie Lingewaard 2012-2022*

Op 31 mei 2012 heeft de raad van de gemeente Lingewaard de Structuurvisie Lingewaard 2012-2022 vastgesteld. De structuurvisie beschrijft op hoofdlijnen het ruimtelijk beleid van de gemeente en geeft de hoofdlijnen van de voorziene en gewenste ruimtelijke ontwikkelingen in Lingewaard voor de

komende tien jaren weer. Daartoe is een aantal ruimtelijke opgaven geformuleerd waaraan de komende tien jaren wordt gewerkt, te weten:

- Verder ontwikkelen natuur en recreatie Lingezegen en uiterwaarden;
- Upgraden HOV-as Arnhem-Nijmegen;
- HOV-as Zevenaar-Tiel;
- Passende ontwikkeling van de knooppunten bij Bemmel;
- Toekomstbestendige woningbouw;
- Verder versterken leefbaarheid en identiteit woonkernen;
- Op peil houden voorzieningenniveau;
- Behouden/vergroten werkgelegenheid;

De structuurvisie geeft inzicht in de wijze waarop die ruimtelijke ontwikkelingen kunnen worden gerealiseerd.

Wat betreft woningbouw wordt in de structuurvisie aangegeven dat er tot 2020 in de gemeente een bouwcapaciteit bestaat van ongeveer 2.000 woningen. De vraag naar woningen komt van de inwoners van Lingewaard en van mensen uit de regio.

In de structuurvisie is ook een uitvoeringsstrategie opgenomen. Daarin is aangegeven op welke wijze de gemeente de visie wil verwezenlijken en hoe met kostenverhaal wordt omgegaan.

Voor voorliggend bestemmingsplan is met name het gemeentelijke beleid ten aanzien van de woonomgeving alsmede de groene omgeving relevant.

- Woonomgeving: de gemeente richt zich zowel bij herstructurering als bij nieuwbouw meer op een toekomstbestendige woon- en leefomgeving. Dat betekent niet alleen dat we moeten focussen op materiaalgebruik, oriëntatie van woningen ten opzichte van de zon, duurzame energielevering of levensbestendige woningen. Ook een klimaatbestendige omgeving met een degelijke groenstructuur is een belangrijk thema voor de komende jaren. Tot slot moeten ontwikkelingen passen in het landschap en bij de cultuur van de gemeente.
- Groene omgeving: het gemeentelijke beleid is erop gericht dat veranderingen moeten voldoen aan de kwaliteiten die de groene omgeving zo aantrekkelijk maakt. Het historisch gegroeide landschap en de herkenbaarheid daarvan vormen de basis voor die toetsing. Dat betekent dat gelet wordt op de mate waarin een verandering bijdraagt aan de herkenbaarheid van bijvoorbeeld het dijkzonelandschap, de open polder, het typisch Betuwse boomgaarden-landschap. Daarnaast zijn toegankelijkheid en recreatieve mogelijkheden van belang, maar wel zonder dat nieuwe bebouwing of autoverkeer de kwaliteit van het landschap aantast in plaats van verbetert.

## **Conclusie**

Met uitvoering van onderhavig planvoornemen wordt de locatie van één woning met voormalige agrarische bedrijfsgebouwen omgevormd naar een locatie met twee woningen. Bij de uitwerking en situering van de beoogde nieuw te bouwen woning is rekening gehouden met de bestaande bebouwing in de omgeving. Hierdoor sluit het plan aan bij de aandachtspunten die de gemeente in haar structuurvisie heeft opgesteld met betrekking tot nieuwe ontwikkelingen, o.a. ten aanzien van efficiënt ruimtegebruik maar ook t.a.v. levensbestendig wonen. Het doel van initiatiefnemer is immers om met meerdere generaties op de locatie te gaan wonen. Aan het plan ligt een inrichtings- en beeldkwaliteitsplan ten grondslag dat rekening houdt met de bebouwings- en landschapskenmerking in de omgeving. Gesteld wordt dat uitvoering van onderhavige ontwikkeling hierdoor een bijdrage levert aan de ruimtelijke kwaliteit van de locatie.

Geconcludeerd wordt dat de ontwikkeling niet in strijd is met de Structuurvisie Lingewaard 2012- 2022.

#### *5.3.2 Nota Wonen 2016-2020*

De Nota Wonen wil stimuleren dat men zo lang mogelijk zelfstandig kan blijven wonen in Lingewaard. Dit betekent onder andere zorgen voor geschikte nieuwbouw in de nabijheid van voorzieningen.

De gemeente wil bouwen voor doorstroming. Met het levensloopbestendig bouwen in de centra van de kernen wordt de doorstroming eveneens op gang gebracht. Immers, het realiseren van woningen voor ouderen levert de langste verhuisketens op.

Als doelen worden o.a. benoemd:

- o prioriteit op inbreidings- en transformatielocaties binnen de bebouwde kom
- o insteek van het kwalitatieve bouwprogramma is het creëren van doorstroming

Ten aanzien van de kwalitatieve woonwensen worden o.a. de volgende segmenten als kansrijk gezien om toe te voegen aan de woningvoorraad:

- (half)vrijstaande woningen tot € 300.000
- Grondgebonden koopwoningen tot € 250.000
- Koopappartementen vanaf € 200.000. Kleine huishoudens, met name in de leeftijd vanaf 55 jaar, richten zich op deze woningen. Deze laatste doelgroep laat veelal een woning achter die tot de segmenten (half)vrijstaande dan wel grondgebonden woningen behoren. Daarmee wordt een doorstroming gecreëerd die alle kansrijke segmenten bedient.

Daarbij stelt de Nota Wonen dat het belangrijk is dat vrijkomende gebouwen, of die nu in eigendom zijn van de gemeente of van particulieren, snel worden ingevuld dan wel een andere functie krijgen.

#### **Conclusie**

Door de voormalige agrarische bedrijfsopstallen te slopen en daarvoor in de plaats een nieuwbouwwoning te realiseren wordt een verbetering van de leefomgeving bewerkstelligd. Daarnaast wordt voldaan aan de wens van de gemeente Lingewaard dat men zo lang mogelijk zelfstandig kan blijven wonen. Doordat initiatiefnemer met meerdere generaties op de locatie wil gaan wonen, wordt bevorderd dat ook de oudste generatie langer zelfstandig kan blijven wonen aangezien eventueel benodigde mantelzorg door de jongere generatie dichtbij is.

#### *5.3.3 Vigerende planologische situatie*

Voor de locatie geldt het bestemmingsplan 'Buitengebied Lingewaard eerste herziening', zoals vastgesteld door de gemeenteraad van Lingewaard op 18 mei 2017. De in het plangebied opgenomen gronden hebben hierin de enkelbestemming 'Wonen' met dubbelbestemming Waarde - Archeologie 4 en daarbij de functieaanduiding 'specifieke vorm van wonen – 40'.

#### **Conclusie**

Om het beoogde planvoornemen voor de sloop van voormalige agrarische bedrijfsopstallen en daarvoor in de plaats de bouw van één nieuwbouwwoning binnen het plangebied mogelijk te maken, dient een wijzigingsplan te worden opgesteld. Voorliggend document voorziet hierin.

# <span id="page-17-0"></span>Hoofdstuk 6 Haalbaarheid van het plan

Het voorliggende bestemmingsplan maakt de realisatie van een bouwplan als bedoeld in het Besluit ruimtelijke ordening mogelijk. Dit bouwplan betreft de bouw van één woning met een vrijstaand bijgebouw.

Ingevolge artikel 6.12 Wro is het opstellen van een exploitatieplan verplicht indien een bestemmingsplan de realisatie van een bouwplan mogelijk maakt. Hetzelfde artikel bepaalt verder dat deze verplichting niet geldt indien het verhaal van de kosten, genoemd in de artikelen 6.2.3 tot en met 6.2.5 Bro, op een andere wijze is geregeld en het stellen van locatie-eisen niet noodzakelijk is. Omdat er voor de gemeente in voorliggende situatie geen aanleiding is voor het stellen van locatieeisen, is het ingevolge artikel 6.12 Wro niet verplicht om een exploitatieplan op te stellen. Wel wordt, in verband met het verhaal van de plankosten, een anterieure overeenkomst met de initiatiefnemer gesloten. Tevens wordt een planschadeverhaalsovereenkomst met de initiatiefnemer afgesloten. Eventuele kosten die voortvloeien uit uit te keren tegemoetkomingen in planschade zullen door de gemeente op deze manier op de initiatiefnemer verhaald worden. Hiermee is het kostenverhaal voor de gemeente voldoende verzekerd.

# <span id="page-17-1"></span>6.1 Ladder duurzame verstedelijking

De Ladder voor duurzame verstedelijking (Ladder) is een instrument voor efficiënt ruimtegebruik. Het bevoegd gezag moet voldoen aan een motiveringsvereiste als nieuwe stedelijke ontwikkelingen planologisch mogelijk worden gemaakt. Voor stedelijke ontwikkelingen dient te worden getoetst aan de zogenaamde 'ladder voor duurzame verstedelijking'. Deze ladder stimuleert zorgvuldig ruimtegebruik.

Op 1 juli 2017 is het Besluit ruimtelijke ordening (Bro) gewijzigd, waarbij een nieuwe Laddersystematiek geldt (artikel 3.1.6 Bro).

Of de Ladder Duurzame Verstedelijking ook van toepassing is op de planlocatie is afhankelijk van de aard en de omvang van de ontwikkeling, in relatie tot de omgeving. De Ladder zegt hierover het volgende:

Voor wonen geldt dat voor woningbouwlocaties vanaf twaalf woningen sprake is van een stedelijke ontwikkeling die Ladderplichtig is.

Op de planlocatie wordt ter vervanging van de agrarische bedrijfsbebouwing één nieuwbouwwoning met bijgebouw gerealiseerd. Dit is minder dan de gestelde twaalf in de Ladder Duurzame Verstedelijking; de locatie is dus niet Ladderplichtig.

Alhoewel de locatie niet Ladderplichtig is, is er wel een motivering nodig waaruit blijkt dat er sprake is van een goede ruimtelijke ordening. In het kader van uitvoerbaarheid moet onder andere aandacht worden besteed aan de behoefte aan het plan. De behoefte is in hoofdstuk 5.2.3 Woonvisie Gelderland reeds aangetoond.

#### <span id="page-17-2"></span>6.2 Milieu- en omgevingsaspecten

#### *6.2.1 Milieuzonering*

Zowel de ruimtelijke ordening als het milieubeleid stellen tot doel een goede kwaliteit van het leefmilieu te handhaven en te bevorderen. Om te komen tot een verantwoorde, ruimtelijk relevante toetsing in milieu-hygiënisch opzicht van bedrijfsvestigingen, wordt gebruik gemaakt van de

zogenaamde milieuzonering. Hieronder wordt verstaan het aanbrengen van een voldoende ruimtelijke scheiding tussen enerzijds milieubelastende bedrijven of inrichtingen en anderzijds milieugevoelige functies als wonen en recreëren. Daarnaast is de milieuwetgeving van toepassing.

Bij de milieuzonering wordt gebruik gemaakt van de laatste door de Vereniging van Nederlandse Gemeenten (VNG) opgestelde Lijst van Bedrijven uit de publicatie "Bedrijven en Milieuzonering". Hierin wordt per bedrijfssoort aangegeven welke milieu-invloed (in de vorm van geur, stof, geluid en gevaar) hiervan kan uitgaan en welke afstand hierbij (minimaal) in acht genomen moet worden. Het gaat dan om de afstand tussen bouwvlak en bedrijf. Hierbij onderscheidt de VNG diverse omgevingstypen. Het achterliggende idee is dat de gevoeligheid van een gebied voor bepaalde hinder afhankelijk is van het omgevingstype. De door de VNG aangegeven afstanden betreffen een rustige woonwijk. De mate van milieuhinder bepaalt in welke van de 6 milieucategorieën een bedrijfssoort is ingedeeld. Daarbij omvat categorie 1 de lichtste en categorie 6 de zwaarste vormen van bedrijvigheid. In principe is bedrijvigheid behorende tot categorie 1 goed te mengen met de functie wonen, dit geldt in de meeste gevallen ook voor categorie 2-bedrijven. Het is wenselijk om de bedrijvigheid in de categorie 3 te clusteren en een zonering in acht te nemen. Vanaf categorie 4 is menging met milieugevoelige functies niet mogelijk.

De locatie is gelegen in een zogenoemd Gemengd gebied. Dit begrip wordt gebruikt om richtafstanden tussen bedrijventerreinen of bedrijfslocatie en een gebied met een variatie aan functies weer te geven. Het begrip is als volgt:

*"Een gebied met een matige tot sterke functiemenging. Direct naast woningen komen andere functies voor, zoals winkels, horeca en kleine bedrijven. Ook lintbebouwing in het buitengebied met overwegend agrarische en andere bedrijvigheid. Daarnaast gebieden die direct langs de hoofdinfrastructuur liggen."*

De richtafstanden uit de bijlage 1 van de VNG brochure zijn afgestemd op de omgevingskwaliteit zoals die wordt nagestreefd in een rustige woonwijk of een vergelijkbaar omgevingstype. In de VNGbrochure is vermeld dat de richtafstanden uit bijlage 1 met één afstandsstap kunnen worden verlaagd indien sprake is van het omgevingstype gemengd gebied. Een richtafstand van 100 meter wordt in een dergelijk geval 50 meter. Aangenomen wordt namelijk dat een dergelijke omgeving al een hogere milieubelasting kent.

Op de locatie is sprake van een gemengd gebied. Dit betekent dat een richtafstand van minimaal 50 m. aangehouden moet worden.

De afstand van het bestaande bouwvlak tot het agrarische bedrijf aan de Kampsestraat 43 is in de huidige situatie al niet conform de aanbeveling in de VNG systematiek. Deze bedraagt ca. 31 m. De afstand tot de bestaande woning en de nieuw te bouwen woning aan de Kampsestraat 41 is dan wel passend, (resp. 85 m. en ca. 54 m.), maar binnen het bestaande bouwvlak zijn er ook bestaande bijgebouwen aanwezig ( op minimaal 45 m.), welke middels de planregels van het vigerende bestemmingsplan in gebruik kunnen worden genomen voor een beroep aan huis. Dit zijn dus ook geurgevoelige objecten. Dit betekent dat de afstand al op voorhand niet in overeenstemming is met de richtafstand van de VNG brochure. De Afdeling heeft in een vergelijkbare casus hier reeds een uitspraak1 over gedaan , waaruit volgt dat ook de voor bewoning bestemde vergunningvrije en plichtige bouwwerken, vrijstaand dan wel aaneen gebouwd, onderdeel uitmaken van de "woning". In de huidige situatie liggen de te slopen bijgebouwen al binnen de toegestane afstand.

<sup>1</sup> ECLI:NL:RVS:2012:BX5263, 22 augustus 2012

#### **Conclusie**

De toevoeging van de woning, zoals dit plan voorstelt, leidt niet tot significante milieueffecten op andere omliggende gevoelige objecten. Daarnaast zal de toevoeging van de nieuwe woning en het nieuwe bijgebouw ook niet leiden tot extra belemmeringen in de bedrijfsvoering van omliggende bedrijven.

De bestaande bijgebouwen en dan met name de mogelijkheden die het vigerende bestemmingsplan Buitengebied Lingewaard eerste herziening (18 mei 2017) biedt voor de invulling van de bijgebouwen is al beperkend voor de bedrijfsvoering van het aangrenzende agrarische bedrijf op de Kampsestraat 43.

De te wijzigen woonlocatie grenst tevens aan de noord- en noordoostzijde aan reeds bestemde burgerwoningen die voor dit aspect reeds maatgevend zijn. Daarnaast is de woning niet op een dermate korte afstand gelegen dat dit een belemmering vormt voor de reeds aanwezige woningen.

#### *6.2.2 Bodemkwaliteit*

De bodemkwaliteit vormt een belangrijk aspect bij bouwontwikkelingen. In het kader van het bestemmingsplan speelt de bodemkwaliteit bij ontwikkeling van ruimtelijke functies een belangrijke afweging. Indien het bodemonderzoek uitwijst dat er in de bodem wezenlijke verontreinigingen aanwezig zijn, dienen deze gesaneerd te worden voordat het betreffende gebied in ontwikkeling wordt genomen.

Met het oog op kostenbesparing en efficiëntie is het van belang om een actief bodembeheer toe te passen. Dit is het totaal van activiteiten gericht op het adequaat en efficiënt omgaan met de gevolgen van structureel aanwezige gevallen van bodemverontreiniging.

In opdracht van Rentmeesterskantoor Noordanus & Partners B.V. is door Vink Milieutechnisch Adviesbureau een verkennend bodemonderzoek en een verkennend asbestonderzoek uitgevoerd op de projectlocatie, bekend als Kampsestraat 41 te Angeren (gemeente Lingewaard).

De aanleiding tot de uitvoering van de werkzaamheden is de voorgenomen herontwikkeling op de locatie, waarbij de bestaande bebouwing wordt gesloopt en er nieuwe bebouwing wordt gerealiseerd.

Doel van het verkennend bodemonderzoek is een indicatie te krijgen van de huidige milieuhygiënische kwaliteit van de bodem.

Het doel van het verkennend onderzoek asbest in grond is om, met een relatief geringe onderzoeksinspanning, na te gaan of de verdenking op verontreiniging van de bodem met asbest terecht is en een indicatieve uitspraak te doen over het asbestgehalte in de bodem.

De resultaten van dit onderzoek zijn opgenomen in een rapportage d.d. 7 november 2017 met projectnummer P17M0140 (bijlage 2).

#### **Conclusie**

De aangetoonde lichte verontreinigingen in de bodem en in de fundatielaag en het plaatselijk matig verhoogd gehalte aan zink in de fundatielaag zijn niet verontrustend en geven geen aanleiding tot nader bodemonderzoek, mede doordat de fundatielaag niet wordt beschouwd als onderdeel van de bodem, maar als onderdeel van de verharding. De milieu-hygiënische bodemkwaliteit is afdoende bekend en vormt geen belemmering voor de voorgenomen bouw van een nieuwbouwwoning op de onderzoekslocatie.

Voor wat betreft het verkennend onderzoek asbest bleek op basis van het vooronderzoek dat de locatie bestaat uit een verdachte locatie ter plaatse van het erf en een onverdachte locatie ter plaatse van het achterliggende gras-/weiland.

Uit de resultaten van het verkennend onderzoek blijkt voor het verdachte terreindeel het volgende:

- Het maaiveld was vanwege de aanwezige verharding en bebouwing, dan wel de volledige begroeiing, niet inspecteerbaar. Tijdens de locatie-inspectie en de uitvoering van de veldwerkzaamheden zijn op het maaiveld geen asbestverdachte materialen waargenomen.
- In de inspectiegaten is evenmin asbestverdacht materiaal in de grove fractie waargenomen.
- In de fijne fractie ter plaatse van het erf is geen asbest aangetroffen.
- Op basis van de inspectie van de grove fractie van de inspectiegaten en de analyseresultaten van de fijne fractie blijkt dat geen asbest is aangetroffen en daarmee dus geen asbest in een gehalte boven de interventiewaarde of het criterium voor nader onderzoek.

Geconcludeerd wordt dat de hypothese 'verdachte locatie met een diffuse bodembelasting, heterogeen verdeeld' voor het erf wordt verworpen.

De resultaten van het uitgevoerde verkennend bodemonderzoek en het verkennend asbest in grondonderzoek geven geen aanleiding tot het uitvoeren van een aanvullend of nader onderzoek.

## *6.2.3 Archeologische- en cultuurhistorische waarden*

Het beleid van de rijksoverheid is gericht op behoud van het archeologisch erfgoed. Daarnaast is het zo dat door de inwerkingtreding van het verdrag van Malta (Europees verdrag inzake de bescherming van het archeologisch erfgoed) het beleid steeds meer is gericht op het tijdig betrekken van archeologische belangen bij het ruimtelijke ordeningsbeleid.

In de gemeente Lingewaard is in samenwerking met adviesbureau RAAP een archeologische beleidsadvieskaart opgesteld. Hierop zijn de verschillende archeologische verwachtingszones binnen landschappelijke eenheden en de tot nu toe bekende archeologische vindplaatsen aangegeven. Zoals op onderstaande uitsnede van de Archeologische beleidskaart van de gemeente Lingewaard te zien is, ligt het plangebied binnen de verwachtingszone 'hoge archeologische verwachting'. Binnen deze zone wordt gestreefd naar behoud in huidige staat. Inventariserend archeologisch onderzoek is verplicht als het bruto te verstoren oppervlak van de ingreep groter is dan 100 m² en dieper reikt dan 30 cm – maaiveld.

Daar waar het bodemarchief nog niet is aangetast (door bijvoorbeeld eerdere ontgrondingen of bebouwing), hebben ingrepen in een gebied met hoge verwachtingswaarde een kans op het aantreffen van archeologische vondsten. Indien een ruimtelijke ingreep wordt voorgesteld die het bodemarchief kan aantasten, dient nader onderzoek plaats te vinden. Gemeentelijk beleid is dat onderzoek noodzakelijk is bij ingrepen groter dan 100 m² en dieper dan 30 cm-mv.

Figuur 11: Archeologische beleidsadvieskaart gemeente Lingewaard

KSP Archeologie uit Duiven heeft een bureauonderzoek en een inventariserend veldonderzoek, karterende fase uitgevoerd op de planlocatie. De resultaten zijn samengevat in een rapportage met kenmerk 17126 versie 1.0 d.d. 29 september 2017 (bijlage 3).

Naar aanleiding van het uitgevoerde bureauonderzoek werd op basis van de hoge archeologische verwachting en het relatief kleine oppervlak van de onderzoeklocaties geadviseerd om de verwachting te toetsen door middel van een Inventariserend Veldonderzoek, karterende fase. De resultaten van dit Inventariserend Veldonderzoek, karterende fase kwamen niet overeen met het bureauonderzoek. Hierdoor was vrijwel het gehele specifieke verwachtingsmodel uit het bureauonderzoek niet meer van toepassing.

# **Conclusie**

Op grond van het ontbreken van de stroomgordel van Walbeek, het ontbreken van archeologische indicatoren en de ligging binnen een komgebied, en daarmee een lage archeologische verwachting voor zeker de bovenste 2 meter van de bodem, is de conclusie dat geen archeologisch vervolgonderzoek nodig is aangezien de bouwput tot circa 1,0 m beneden maaiveld zal reiken.

# *6.2.4 Flora en fauna*

Het plangebied maakt geen deel uit van beschermde natuurgebieden. Het Pannerdensch Kanaal en de uiterwaarden daarvan zijn geheel of gedeeltelijk onderdeel van Natura 2000-gebied Rijntakken en het Gelders Natuurnetwerk (GNN = voormalige EHS). De afstand van het plangebied tot deze gebieden bedraagt minimaal 150 meter.

Een negatief effect op het Natura 2000-gebied en GNN is niet te verwachten vanwege de geringe schaal van de ontwikkeling en het toekomstige gebruik in relatie tot de huidige bestemming en het reeds vervallen van de agrarische functie van de bebouwing op de planlocatie.

# **Conclusie**

Er worden geen ruimtelijke ingrepen rechtstreeks toegelaten waarvoor een natuurtoets noodzakelijk is. De bestaande bedrijfsopstallen die gesloopt dienen te worden, worden nu nog benut waardoor sprake is van een intensief gebruik. Het is niet aannemelijk dat in en nabij de opstallen sprake is van natuurwaarden die nader onderzocht dienen te worden.

Voorliggend bestemmingsplan heeft dan ook zeker geen gevolgen voor het Natura2000-gebied "Rijntakken".

## *6.2.5 Geluidhinder*

In 2008 heeft de gemeenteraad het Geluidsbeleid van de gemeente Lingewaard vastgesteld. Het doel van het gemeentelijke geluidsbeleid is het behouden van een goede geluidskwaliteit waar die reeds aanwezig is en het benutten van kansen om voor de overige gebieden de geluidskwaliteit te verbeteren. Een belangrijke subdoelstelling is het realiseren van een per gebied passende geluidskwaliteit.

In het geluidsbeleid zijn ambities vastgesteld. Dit leidt tot de consequentie dat er woningen in de gemeente zijn waar niet aan deze ambitie wordt voldaan. Het wegnemen van deze geluidsbelasting vindt zo veel mogelijk plaats op momenten dat reconstructie– of onderhoudswerkzaamheden plaats vinden.

In de Wet geluidhinder is geregeld dat bij een planwijziging een akoestisch onderzoek de gevolgen voor geluidgevoelige objecten binnen de zone in beeld moet brengen. Uitgangspunt is dat voor alle woningen/woonfuncties binnen de zone de hoogste toelaatbare geluidbelasting van Lden=48 dB voor wegverkeer en Lden=55 dB voor railverkeer wordt gerealiseerd (voorkeursgrenswaarde). Het plan is gelegen binnen de wettelijke geluidzones van infrastructuur. Het akoestisch onderzoek moet duidelijk maken wat de te verwachten geluidbelasting vanwege het verkeer op de gevels zal zijn.

Groenewold Adviesbureau voor Milieu en Natuur heeft een akoestisch onderzoek wegverkeer uitgevoerd op de locatie Kampsestraat 41 te Angeren. De resultaten hiervan zijn weergegeven in een rapportage d.d. 26 oktober 2017, projectnummer 2017065, versie Okt. 17-v2. De rapportage is als bijlage 4 bijgevoegd. Het plangebied ligt in het buitengebied met als ambitiewaarde 'rustig' en bovengrens 'redelijk rustig'.

| Weg          | Type                              | Zone  |
|--------------|-----------------------------------|-------|
| Kampsestraat | Binnenstedelijk 1 of 2 rijstroken | 200 m |

Voordat toetsing aan de Wet plaatsvindt, mag conform art. 110g Wgh een aftrek worden toegepast voor het stiller worden van het verkeer. Per 20 mei 2014 is de regeling tijdelijk aangepast. De toe te passen aftrek bedraagt nu:

| Max. snelheid | Lden = 57 dB | Lden = 56 dB | Overig |
|---------------|--------------|--------------|--------|
| >= 70 km/uur  | 4 dB         | 3 dB         | 2 dB   |
| 50/60 km/uur  |              |              | 5 dB   |

Bij hogere waarden moet uit akoestisch onderzoek blijken welke maatregelen nodig zijn om wel aan de voorkeursgrenswaarde te voldoen. Als maatregelen niet mogelijk of onvoldoende doeltreffend zijn, kan een ontheffing worden verleend. De maximale ontheffing voor nieuwe woningen in de plansituatie is weergegeven in onderstaande tabel:

| Maximale hogere waarden woningen |                        |                    |  |
|----------------------------------|------------------------|--------------------|--|
| Bron                             | Gebied                 | Max. hogere waarde |  |
| Wegen                            | Binnenstedelijk gebied | 63 dB              |  |
|                                  | vervangende nieuwbouw  | 68 dB              |  |
|                                  |                        |                    |  |
| Wegen                            | Buitenstedelijk gebied | 53 dB              |  |
|                                  | vervangende nieuwbouw  | 58 dB              |  |
|                                  |                        |                    |  |
| Spoorbaan                        |                        | 68 dB              |  |

In dit geval betreft het een nieuwe woning in binnenstedelijk gebied. Dit betekent een maximale hogere waarde van 63 dB voor wegverkeer.

De gemeente Lingewaard heeft geluidbeleid vastgelegd in de Nota hogere grenswaarden. Uitgangspunt van het gemeentelijk beleid is dat hogere grenswaarden zoveel mogelijk moeten worden voorkomen. Hierbij zijn ambitieniveaus vastgelegd. Het plangebied ligt in het buitengebied met als ambitiewaarde rustig en bovengrens redelijk rustig.

• Het plan valt binnen de 200m brede geluidzone van de Kampsestraat. Verkeersgegevens zijn verkregen van de gemeente Lingewaard. De maatgevende intensiteit bedraagt dan 606 mvt/etmaal. Maximum snelheid is 50 km/uur en het wegdek bestaat uit DAB.

• De berekende geluidbelasting bedraagt maximaal Lden=45 dB op de noordgevel en inclusief aftrek van 5 dB ex art. 110 Wet geluidhinder voor het stiller worden van het verkeer. Hiermee wordt op alle gevels voldaan aan de voorkeursgrenswaarde van Lden=48 dB.

• Voor wat betreft de karakteristieke geluidwering is te volstaan met het minimum van Ga;k=20 dB conform het Bouwbesluit.

#### **Conclusie**

Uit de onderzoeksresultaten van het akoestisch onderzoek wegverkeer blijkt dat verkeerslawaai geen belemmering vormt voor de realisatie van het plan.

#### *6.2.6 Luchtkwaliteit*

In de Wet milieubeheer (Wm) gaat paragraaf 5.2 over luchtkwaliteit. In deze paragraaf wordt onderscheid gemaakt tussen "kleine" en "grote" projecten. Kleine projecten dragen "niet in betekenende mate" (NIBM) bij aan de verslechtering van de luchtkwaliteit. Een paar honderd grote projecten dragen juist wel "in betekenende mate" bij aan de verslechtering van de luchtkwaliteit. Het gaat hierbij vooral om bedrijventerreinen en infrastructuur (wegen).

Wat het begrip "in betekenende mate" precies inhoudt, staat in de algemene maatregel van bestuur "Niet in betekenende mate bijdragen" (Besluit NIBM). Op hoofdlijnen komt het er op neer dat "grote" projecten die jaarlijks meer dan 3% (=1,2 µg/m³) bijdragen aan de jaargemiddelde norm voor fijn stof (PM10) en stikstofdioxide (NO2) een "betekenend" negatief effect hebben op de luchtkwaliteit. "Kleine" projecten die minder dan 3% bijdragen, kunnen doorgaan zonder toetsing. Dat betekent bijvoorbeeld dat lokale overheden een woonwijk van minder dan 1.500 woningen of een kantoor van minder dan 100.000 m² bvo niet hoeven te toetsen aan de normen voor luchtkwaliteit. Deze kwantitatieve vertaling naar verschillende functies is neergelegd in de Regeling "niet in betekenende mate bijdragen".

Een belangrijk onderdeel voor de verbetering van de luchtkwaliteit is het Nationale Samenwerkingsprogramma Luchtkwaliteit (NSL). Binnen dit NSL, dat sinds 1 augustus 2009 in werking is, werken het Rijk, de provincies en gemeenten samen om de Europese eisen voor luchtkwaliteit te realiseren.

Vanaf 1 januari 2015 geldt er ook een grenswaarde voor een kleinere fractie van fijnstof namelijk PM2,5. De grenswaarde voor PM2,5 bedraagt 25µg/m³. Gezien het grote verschil tussen de grenswaarde en de achtergrondconcentratie zullen overschrijdingen van deze grenswaarde niet vaak voorkomen. Het blijkt dat als de grenswaarde voor PM10 niet wordt overschreden, er geen overschrijding van de grenswaarde voor PM2,5 zal zijn. Het is de verwachting dat door het schoner worden van de autotechniek de concentratie van met name stikstofdioxide in de toekomst nog verder afneemt.

## **Conclusie**

In dit bestemmingsplan wordt binnen de bestaande woonbestemming één extra woning toegevoegd. Dit zal nauwelijks tot geen voertuig-aantrekkende werking hebben en naar verwachting geen effect op de luchtkwaliteit hebben.

#### *6.2.7 Externe veiligheid*

#### *Inleiding*

Het beleid voor externe veiligheid is gericht op het beperken en beheersen van risico's voor de omgeving vanwege handelingen met gevaarlijke stoffen. De handelingen kunnen zowel betrekking hebben op het gebruik, de opslag en de productie, als op het transport van gevaarlijke stoffen. Uit het Besluit externe veiligheid inrichtingen (Bevi), Besluit externe veiligheid transportroutes (Bevt) en Besluit externe veiligheid buisleidingen (Bevb) vloeit de verplichting voort om in ruimtelijke plannen in te gaan op de veiligheidsrisico's in het plangebied ten gevolge van handelingen met gevaarlijke stoffen. Deze externe veiligheidsrisico's dienen te worden beoordeeld voor twee risiconormen, te weten het plaatsgebonden risico en het groepsrisico. Voor beide risiconormen geldt dat hoe groter de afstand tussen planontwikkeling en risicobron, des te kleiner zal de impact van het plan zijn op de hoogte van het risico.

#### *Situatie plangebied*

Op basis van de risicokaart van de provincie Gelderland is een beoordeling gemaakt van de situatie over externe veiligheid (zie onderstaande figuren)

Figuur 12a: Uitsnede provinciale risicokaart locatie Kampsestraat 41 Angeren, geraadpleegd op 26 januari 2018 (zwarte cirkel = ligging plangebied).

Figuur 12b: uitsnede uit Risicokaart provincie Gelderland

Hieronder is een tabel opgenomen met een analyse van het aspect externe veiligheid. Rondom het plangebied zijn de volgende externe veiligheidsrisicobronnen relevant:

| Risicobron                                             | Kampsestraat 41 Angeren                                                                                                                                                                              |
|--------------------------------------------------------|------------------------------------------------------------------------------------------------------------------------------------------------------------------------------------------------------|
| Hogedruk aardgasleidingen<br>(Bevb1)                   | Op ongeveer 420 meter ten zuiden van het plan ligt een<br>viertal aardgastransportleidingen. Het invloedsgebied van<br>aardgastransportleiding (A_507 en A_663) hiervan ligt over<br>het plangebied. |
| Inrichtingen (Bevi2)                                   | N.v.t., geen invloedsgebied over het plangebied.                                                                                                                                                     |
| Transport gevaarlijke stoffen<br>over de weg (Bevt3)   | Op ongeveer 600 meter ten zuiden van het plan komt de<br>A15 te liggen. Hiervoor is op 8 maart 2017 het Tracébesluit<br>gepubliceerd. Het invloedsgebied ligt over het plangebied.                   |
| Transport gevaarlijke stoffen<br>over het water (Bevt) | N.v.t., geen invloedsgebied over het plangebied.                                                                                                                                                     |
| Transport gevaarlijke stoffen<br>over het spoor (Bevt) | Op ongeveer 600 meter ten zuiden van het plan ligt de<br>Betuweroute, waarover gevaarlijke stoffen worden<br>vervoerd. Het invloedsgebied ligt over het plangebied.                                  |

De beoordeling van externe veiligheid wordt uitgevoerd voor twee risiconormen, namelijk het plaatsgebonden risico en het groepsrisico.

# *Plaatsgebonden risico*

Het plangebied ligt buiten de plaatsgebonden risicocontour 10_6 van een Bevi inrichting, transportroute en hogedruk aardgastransportleiding. Dit vormt dan ook geen belemmering voor de realisatie van het plan.

## *Groepsrisico*

Het plangebied bevindt zich in het invloedgebied van de toekomstige snelweg A15, de Betuweroute en een tweetal aardgastransportleidingen. Daarmee hebben wijzigingen in het plangebied mogelijk invloed op de hoogte van het groepsrisico. Doordat de afstand tussen het plan en de snelweg A15 en de Betuweroute groter is dan 200 meter, heeft de wetgever aangegeven dat het groepsrisico alleen beperkt verantwoord hoeft te worden.

Dit geldt eveneens voor beide aardgastransportleidingen, maar dan omdat plan zich buiten de 100% letaliteitsafstand bevindt.

Hiervoor moeten de volgende werkzaamheden worden verricht:

- Er moet op kwalitatieve wijze inzicht worden gegeven in de hoogte van het groepsrisico van beide aardgastransportleidingen;
- Conform de motivatie onderdelen van Bevt artikel 7 en 9 en Bevb artikel 12 moet het groepsrisico beperkt verantwoord worden;
- Er moet advies worden aangevraagd bij de 'Veiligheid Gezondheidsregio Gelderland Midden' (VGGM).

#### **Conclusie**

Het plangebied ligt niet binnen een plaatsgebonden risicocontour 10-6 van een risicobron. Daarmee wordt geen grens- of richtwaarde overschreden en is er geen sprake van een directe of harde belemmering voor de realisatie van het plan.

In het kader van het groepsrisico is een beperkte verantwoording groepsrisico noodzakelijk voor de Betuweroute, de toekomstige snelweg A15 en een tweetal aardgastransportleidingen. Deze verantwoording ontbreekt en kan niet verlangd worden van de initiatiefnemer. De ODRA ondersteunt hierin door een verantwoording groepsrisico aan te leveren in samenspraak met Veiligheid Gezondheidsregio Gelderland Midden (VGGM).

De beoordeling externe veiligheid 'Kampsestraat 41 Angeren', door Marcel Scherrenburg (ODRA) d.d. 29 januari 2018 is als bijlage 6 toegevoegd.

#### *6.2.8 Waterhuishouding*

#### *Algemeen*

De waterparagraaf beschrijft de wijze waarop rekening wordt gehouden met eventuele gevolgen van het ruimtelijk plan voor de waterhuishouding. De waterparagraaf geeft een beschrijving van beleidsuitgangspunten, waterhuishoudkundige situatie en wateropgaven in het plangebied, (motivatie van) meest geschikte oplossingen en ruimtelijke consequenties daarvan. Indien aan de orde is tevens het advies van het waterschap in de waterparagraaf verwerkt. Met het oog op de verwachte toename van de neerslag, veranderend landgebruik, de bodemdaling en de zeespiegelstijging wordt het belang om snel te zoeken naar oplossingen voor de waterproblematiek benadrukt. De oplossingen liggen in de lijn van de drietrapsstrategie "vasthouden-bergen-afvoeren" (watertrits).

Bij alle bouwplannen dient gestreefd te worden naar een scheiding van vuil water en (schoon) regenwater (afkoppeling). Bij de inrichting, het bouwen en het beheer worden zo min mogelijk vervuilende stoffen toegevoegd aan de bodem en het grond- en oppervlaktewatersysteem. Bij een toename van het bestaande verhard oppervlak (bebouwing, bestrating e.d.) dient het overtollige water overeenkomstig de hierboven genoemde watertrits te worden gehanteerd (stand-still beginsel). Indien in het buitengebied verhard oppervlak toeneemt met meer dan 1.500 m² dient compensatie in het kader van waterberging plaats te vinden.

#### *Huidig watersysteem*

#### Geohydrologie en grondwatersysteem

Het freatisch grondwater bevindt zich tijdens uitvoering van het bodemonderzoek op een diepte van circa 2.70 meter beneden maaiveld conform meting d.d. 28-09-2017 (zie bijlage 2 Bodemonderzoek). Het is aannemelijk dat de regionale grondwaterstromingsrichting van het freatisch grondwater noordwestelijk gericht is gezien de aanwezigheid van een A-watergang noordwestelijk van het plangebied. De lokale grondwaterstroming kan worden beïnvloed door de aanwezigheid van watergangen, rioolsleuven en grondwateronttrekkingen in de directe omgeving.

#### Oppervlakte- en afvalwatersysteem

Direct grenzend ten noorden van de locatie is een A-watergang gelegen. De bijbehorende beschermingszone overlapt voor een klein deel het bestaande voorterrein van het plangebied. De planlocatie ligt buiten beschermingszones van waterkeringen etc. Onderstaande kaartuitsnede toont de legger watergangen in de omgeving van de planlocatie. Het afvalwater van de nieuwe woningen wordt op de gemeentelijke riolering aangesloten.

Het hemelwater dient gescheiden te worden gehouden. Verwerken van hemelwater dient te gebeuren op eigen terrein. Een andere mogelijkheid is om hemelwater af te voeren naar de

#### aanliggende A-watergang. Hiervoor dient t.z.t. een vergunning / melding te worden aangevraagd bij het waterschap.

Figuur 13: uitsnede uit vastgestelde legger wateren WS Rivierenland

#### *De planontwikkeling*

Met de realisatie van het plan neemt de hoeveelheid bebouwing en verharding per saldo af. In plaats van de te verwijderen voormalige agrarische bedrijfsbebouwing met terreinverhardingen wordt een woning (ca. 150 m²) met vrijstaand bijgebouw (75 m²) gerealiseerd, alsmede tuinverharding waarvan het regenwater aan de randen zal infiltreren. Compensatie in het kader van de waterberging is in dit verband niet nodig.

#### *Riolering en zuiveringswerken*

In het plangebied ligt geen rioolwaterpersleiding van het waterschap.

#### *Watertoets*

De watertoets voor dit plan heeft plaatsgevonden via de Digitale Watertoets (www.dewatertoets.nl). De resultaten hiervan zijn als bijlage 5 opgenomen bij de toelichting.

Figuur 14: uitsnede van de planlocatie o[p www.dewatertoets.nl](http://www.dewatertoets.nl/)

#### **Conclusie**

In het plangebied is geen kern en beschermingszone van een waterkering gelegen.

Er hoeft geen waterberging te worden voorzien, omdat het bebouwd oppervlak niet meer dan 1.500 m² toeneemt.

De Digitale Watertoets geeft na invoering van de planontwikkeling verder aan dat de normale procedure gevolgd dient te worden voor het Waterschap Rivierenland.

#### *6.2.9 Parkeren*

De nieuwe woning wordt ontsloten via de bestaande inrit aan de Kampsestraat. Parkeren vindt plaats op eigen terrein.

Ten opzichte van de huidige bestemming Wonen zal dit geen noemenswaardige toename van verkeersbewegingen kennen in de nieuwe situatie, waarin ook de bestemming Wonen van toepassing zal zijn.

#### **Conclusie**

Voldaan wordt aan het uitgangspunt dat op eigen terrein in de parkeerbehoefte wordt voorzien.

#### *6.2.10 Explosieven onderzoek*

Als gevolg van de Tweede Wereldoorlog is er in Lingewaard een hoog risico op de aanwezigheid van explosieven in de grond. Op onderstaande kaart is te zien dat de planlocatie zich in hoog risicogebied bevindt. Om zekerheid te verkrijgen of de locatie in verdacht gebied valt, moet een controleverzoek ingediend worden bij de gemeente. De nieuwe woning zal voor zover mogelijk op de voetprint van de te slopen schuren worden opgericht.

Figuur 15: Risicokaart niet gesprongen explosieven gemeente Lingewaard

# <span id="page-29-0"></span>Hoofdstuk 7 Uitvoerbaarheid

# <span id="page-29-1"></span>7.1 Economische uitvoerbaarheid

De uitvoering van de ontwikkeling is in handen van initiatiefnemer. Met deze partij zal de gemeente een anterieure overeenkomst sluiten. Daarmee is verzekerd dat alle projectgebonden kosten die de gemeente maakt, worden verhaald op de initiatiefnemer. Eventuele kosten voor de inrichting en overige voorzieningen zijn voor rekening van de initiatiefnemer.

# <span id="page-30-0"></span>7.2 Maatschappelijke uitvoerbaarheid

De procedures voor vaststelling van een bestemmingsplan zijn door de wetgever geregeld. Aangegeven is dat tussen gemeente en verschillende instanties waar nodig overleg over het plan moet worden gevoerd alvorens een ontwerpplan ter inzage gelegd kan worden. Bovendien is het noodzakelijk dat belanghebbenden de gelegenheid hebben om hun visie omtrent het plan te kunnen geven. Pas daarna kan de wettelijke procedure met betrekking tot vaststelling van het bestemmingsplan van start gaan.

# <span id="page-30-1"></span>7.3 Procedure

# *Inspraak*

Belanghebbenden kunnen het plan inzien en zienswijzen indienen bij de ter inzage legging van het ontwerpbestemmingsplan overeenkomstig artikel 3.8 van de Wet ruimtelijke ordening (zie paragraaf 8.2).

## *Vaststelling*

De vaststellingsprocedure van het ontwerpbestemmingsplan zal plaatsvinden overeenkomstig artikel 3.8 van de Wet ruimtelijke ordening. Het bestemmingsplan wordt in dit kader ter visie gelegd gedurende een periode van zes weken. Gedurende deze periode kan een ieder zijn zienswijzen kenbaar maken tegen het plan.

# <span id="page-30-2"></span>Hoofdstuk 8 Juridische aspecten

#### <span id="page-30-3"></span>8.1 Inleiding

In een bestemmingsplan zijn de bouw- en gebruiksmogelijkheden voor een bepaald gebied opgenomen. Het onderhavige bestemmingsplan regelt de inrichting van het gebied op hoofdlijnen door de gronden te beleggen met een bestemming. Het juridische deel van het bestemmingsplan bestaat uit de verbeelding (kaart) in samenhang met de regels. In deze paragraaf wordt het juridische deel van het bestemmingsplan nader toegelicht.

# <span id="page-30-4"></span>8.2 Wettelijk kader

Het wettelijk kader wordt sinds 1 juli 2008 gevormd door de Wet ruimtelijke ordening (Wro). De wettelijke regeling voor bestemmingsplannen is vervolgens verder ingevuld door het Besluit ruimtelijke ordening (Bro), de Regeling standaarden ruimtelijke ordening 2008. Het bestemmingsplan gaat uit van de bijlage van de in voornoemde Regeling opgenomen Standaard Vergelijkbare Bestemmingsplannen 2012 (SVBP2012). Aangezien bestemmingsplannen moeten voldoen aan de SVBP2012 zullen bestemmingsplannen voortaan kwalitatief gelijkwaardig zijn en uniform in aanpak, uitvoering, uitwisseling van gegevens en raadpleging daarvan.

# <span id="page-30-5"></span>8.3 Planonderdelen

Het bestemmingsplan "Kampsestraat 41, Angeren" bestaat uit de verbeelding (met legenda) en regels, vergezeld van een toelichting. De verbeelding en de regels tezamen vormen het juridisch bindende deel van het plan. Verbeelding en regels dienen te allen tijde in onderlinge samenhang te worden bezien en toegepast.

Op de verbeelding krijgen alle gronden binnen het plangebied een bestemming. Binnen een bestemming kunnen nadere aanduidingen zijn aangegeven. De juridische betekenis van deze bestemmingen en aanduiding zijn terug te vinden in de regels. Een gedeelte van de informatie op de verbeelding heeft geen juridische betekenis, maar is slechts opgenomen om de leesbaarheid van en oriëntatie op de verbeelding te vergroten, zoals een kadastrale / GBKN ondergrond. Alle letters, aanduidingen en lijnen worden verklaard in de legenda op de verbeelding.

Op de verbeelding zijn aangegeven:

- De grens van het plangebied
- De bestemming van de in het plangebied gelegen gronden, zijnde "Wonen"
- Maatvoering
	- o Maximum bouwhoogte (m): 10 m.
	- o Maximum goothoogte (m): 6m.
- Bouwvlak
- Agrarisch met waarden Oeverwallen
- Dubbelbestemming: Waarde-Archeologie 4
- Dubbelbestemming: Waterstaat-Waterstaatkundige functie

De regels bepalen de gebruiksmogelijkheden van de gronden binnen het plangebied en geven tevens de bouw- en gebruiksmogelijkheden met betrekking tot bouwwerken aan. De regels van het bestemmingsplan "Kampsestraat 41, Angeren" zijn opgebouwd conform de door de SVBP2012 voorgeschreven systematiek en omvatten inleidende regels, bestemmingsregels, algemene regels en ten slotte de overgangs- en slotregels.

# <span id="page-31-0"></span>8.4 Inleidende regels

#### *Begrippen*

In de begripsregels worden omschrijvingen gegeven van de in het bestemmingsplan gebruikte begrippen. Deze worden opgenomen om interpretatieverschillen te voorkomen. Alleen die begripsregels worden opgenomen die gebruikt worden in de regels en die tot verwarring kunnen leiden of voor meerdere uitleg vatbaar zijn.

#### *Wijze van meten*

Om op een eenduidige manier afstanden en oppervlakten te bepalen, wordt in de "wijze van meten" uitleg gegeven wat onder de diverse begrippen wordt verstaan. Ten aanzien van de wijze van meten op de verbeelding geldt steeds dat het hart van een lijn moet worden aangehouden.

#### <span id="page-31-1"></span>8.5 Bestemmingsregels

#### *Algemeen*

De gronden van het gehele plangebied hebben een positieve bestemming. Een positieve bestemming betekent dat het gebruik van de gronden voor de verschillende bestemmingen direct mogelijk is. Bovendien betekent het dat oprichting van gebouwen direct mogelijk is nadat burgemeester en wethouders een omgevingsvergunning hebben verleend, welke dient te voldoen aan onder meer de regels van het bestemmingsplan, het Bouwbesluit en de Bouwverordening.

De opbouw van de bestemming ziet er in beginsel als volgt uit:

- Bestemmingsomschrijving;
- Bouwregels;

- Nadere eisen;
- Afwijken van de bouwregels;
- Specifieke gebruiksregels;
- Afwijken van de gebruiksregels;
- Omgevingsvergunning voor het uitvoeren van een werk, geen bouwwerk zijnde, of van werkzaamheden;
- Omgevingsvergunning voor het slopen van een bouwwerk;
- Wijzigingsbevoegdheid.

# <span id="page-32-0"></span>8.6 Algemene regels

#### *Anti-dubbeltelbepaling*

Een anti-dubbeltelbepaling wordt opgenomen om te voorkomen dat, wanneer volgens een bestemmingsplan bepaalde bouwwerken niet meer dan een bepaald deel van een bouwperceel mogen beslaan, het open gebleven terrein ook nog eens meeteelt bij het toestaan van een ander gebouw of bouwwerk, waaraan een soortgelijke eis wordt gesteld.

De opgenomen anti-dubbeltelregel is gelijkluidend aan de in het Besluit ruimtelijke ordening voorgeschreven formulering.

#### *Algemene bouwregels*

Voor het gehele plangebied, en dus alle bestemmingen, geldt een aantal algemene bouwregels. Hier worden zaken geregeld als overschrijding van de (bijge)bouwgrens en ondergronds bouwen.

#### *Algemene wijzigingsregels*

In deze bepaling wordt aan burgemeester en wethouders de bevoegdheid gegeven om meerdere bestemmingen te wijzigen. De voorwaarden, die bij toepassing van de wijzigingsbevoegdheid in acht moeten worden genomen, zijn daarbij aangegeven.

#### *Algemene procedureregels*

In deze bepaling staat aangegeven dat bij het geven van "nadere eisen" de procedure zoals opgenomen in dit artikel gevolgd dient te worden.

## <span id="page-32-1"></span>8.7 Overgangs- en slotregels

## *Overgangsrecht*

In deze bepaling wordt vorm en inhoud gegeven aan het overgangsrecht. Het overgangsrecht is rechtstreeks overgenomen uit artikel 3.2.1 en 3.2.2 van het Besluit ruimtelijke ordening.

## *Slotregel*

Deze bepaling bevat de titel van het plan.