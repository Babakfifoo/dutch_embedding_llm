# **TOELICHTING BESTEMMINGSPLAN 'GERSTSTRAAT'**

## **BESTEMMINGSPLAN** *'Gerststraat'*

#### **TOELICHTING**

*Status: vastgesteld*

### **Gegevens opdrachtgever**

| Naam     | : T. van Beek |
|----------|---------------|
| Adres    | : Bosweg 4    |
| Postcode | : 5561 TV     |
| Plaats   | : Riethoven   |

## **Gegevens adviesbureaus**

| : Van Gessel Advies            |
|--------------------------------|
| : M.H.H. van Gessel            |
| : 312                          |
| : 5340 AH                      |
| : Oss                          |
| : 06-55882217                  |
| : mvgessel@vangessel-advies.nl |
|                                |

## **INHOUDSOPGAVE**

| 1.                         | INLEIDING                                                      | 7        |
|----------------------------|----------------------------------------------------------------|----------|
| 1.1.                       | Achtergrond                                                    | 7        |
| 1.2.                       | Plangebied                                                     | 8        |
| 1.3.                       | Opbouw van dit bestemmingsplan                                 | 8        |
| 2.                         | PLANBESCHRIJVING                                               | 11       |
| 2.1.                       | Inleiding                                                      | 11       |
| 2.2.                       | Huidige situatie                                               | 11       |
| 2.2.1.<br>2.2.2.           | Bestemmingsplannen<br>Plangebied                               | 11<br>11 |
| 2.2.3.                     | Binnen het plangebied                                          | 13       |
| 2.3.                       | Toekomstige situatie                                           | 14       |
| 2.3.1.                     | Planbeschrijving                                               | 14       |
| 2.3.2.<br>2.3.3.           | Beeldkwaliteit<br>Verkeer en parkeren                          | 15<br>17 |
| 2.3.4.                     | Landschappelijke inpassing                                     | 18       |
| 3.                         | BELEID                                                         | 21       |
| 3.1.                       | Inleiding                                                      | 21       |
| 3.2.                       | Rijksbeleid                                                    | 21       |
| 3.2.1.                     | Nota Ruimte                                                    | 21       |
| 3.3.                       | Provinciaal beleid                                             | 21       |
| 3.3.1.<br>3.3.2.           | Structuurvisie ruimtelijke ordening<br>Verordening ruimte 2014 | 21<br>22 |
| 3.4.                       | Gemeentelijk beleid                                            | 24       |
| 3.4.1.                     | Bestemmingsplan                                                | 24       |
| 3.4.2.                     | Structuurvisie Bergeijk                                        | 24       |
| 4.<br>MILIEUASPECTEN<br>27 |                                                                |          |
| 4.1.                       | Inleiding                                                      | 27       |
| 4.2.                       | Bodem                                                          | 27       |
| 4.3.                       | Archeologie                                                    | 28       |
| 4.4.                       | Geluid                                                         | 29       |
| 4.5.                       | Geur                                                           | 30       |
| 4.6.<br>4.7.               | Luchtkwaliteit<br>Externe veiligheid                           | 31<br>31 |
| 4.8.                       | Bedrijf-<br>en milieuzonering                                  | 32       |
| 4.9.                       | Kabels en leidingen                                            | 32       |
| 4.10.                      | Water                                                          | 33       |
| 4.11.                      | Flora en fauna                                                 | 33       |
|                            |                                                                |          |

| 5.           | PLANVERBEELDING EN PLANREGELS            | 35       |
|--------------|------------------------------------------|----------|
| 5.1.<br>5.2. | Algemeen<br>Toelichting op de planregels | 35<br>35 |
| 6.           | ECONOMISCHE UITVOERBAARHEID              | 37       |
| 6.1.<br>6.2. | Algemeen<br>Grondexploitatiewet          | 37<br>37 |
| 7.           | MAATSCHAPPELIJKE UITVOERBAARHEID         | 39       |
| 7.1.         | Algemeen                                 | 39       |
| 7.2.         | Vooroverleg                              | 39       |
| 7.3.         | Inspraakprocedure                        | 39       |
| 7.4.         | Zienswijzen                              | 39       |

## **BIJLAGEN**

- **1. Verkennend bodemonderzoek, Terra Milieu;**
- **2. Bureauonderzoek en Inventariserend Veldonderzoek Archeologie, ADC Archeoprojecten;**
- **3. Advies Archeologische Monumentenzorg 2015 (Omgevingsdienst Zuisoost-Brabant);**
- **4. Beoordeling geluidsonderzoek, Adviesburo Van der Boom;**
- **5. Watertoets, Terra Milieu;**
- **6. Ecologisch quickscan, buro Maerlant.**
- **7. Nota van inspraak voorontwerpbestemmingsplan 'Gerststraat'**
- **8. Kostenbegroting ontwerp en realisatie landschapsplan**
- **9. Nota van zienswijzen en wijzigingen**

## <span id="page-6-0"></span>**1.INLEIDING**

## <span id="page-6-1"></span>**1.1. Achtergrond**

Ter afronding van de kern Riethoven is de gemeente voornemens een nieuw bestemmingsplan vast te stellen die de ontwikkeling van een viertal woningen aan de Gerststraat mogelijk maakt. In februari 2011 werd hiertoe door het college van burgemeester en wethouders een positief principebesluit genomen. Het college is van mening dat het woningbouwplan een goede mogelijkheid biedt om de huidige situatie van agrarische bestemming te transformeren naar een nieuwe situatie met woonbestemming waardoor een logische stedenbouwkundige afronding van de bebouwde kom plaatsvindt. Op figuur 1 is het plangebied omcirkeld.

*Figuur 1a: ligging projectlocatie in de kern Riethoven*

*Figuur 1b: ligging projectlocatie in de kern Riethoven*

Voor het plangebied vigeren de bestemmingsplannen 'Riethoven/Walik 2012', en 'Riethoven/Walik 2012, herziening 2014'. Op basis van deze plannen kent het plangebied de bestemming 'Agrarisch'. De regels behorende bij deze bestemmingen bieden niet de planologische en juridische ruimte om de ontwikkeling van 4 woningen toe te staan. Het bouwplan is in strijd met het vigerende bestemmingsplan. Het bestemmingsplan dient derhalve te worden aangepast.

## <span id="page-7-0"></span>**1.2. Plangebied**

Het plangebied wordt gevormd door de percelen, kadastraal bekend gemeente Riethoven, sectie E, nrs. 1270 en 1150 (gedeeltelijk). Figuur 2 geeft de kadastrale situatie weer. In dit bestemmingsplan wordt het perceel, waar onderhavige planontwikkeling betrekking op heeft, in het vervolg omschreven als "het plangebied".

*Figuur 2: kadastrale situatie met (in rood) het plangebied*

## <span id="page-7-1"></span>**1.3. Opbouw van dit bestemmingsplan**

Voorliggend bestemmingsplan bestaat uit drie onderdelen, te weten:

**deel 1**, toelichting: in dit deel wordt alle ruimtelijk relevante informatie met betrekking tot het beoogde plan gegeven.

**deel 2**, planregels: dit betreft het juridisch kader waarin alle gebruiks- en bouwregels worden beschreven.

**deel 3**, verbeelding: dit betreft de (plan)kaart, waarop af te lezen is op welk (deel van het) gebied de (specifieke) planregels betrekking hebben.

Wat hier voorligt betreft deel 1: de toelichting. In deze toelichting is in hoofdstuk 2 de planbeschrijving geschetst, waarna in hoofdstuk 3 het beleidskader is gepresenteerd. In hoofdstuk 4 komen de diverse relevante planologische (omgevings)aspecten aan de orde. Hoofdstuk 5 is de juridische toelichting gegeven, waarbij voor elke bestemming een toelichtende omschrijving de regels nader uitlegt. In hoofdstuk 6 en 7 zijn respectievelijk de economische- en maatschappelijke uitvoerbaarheid toegelicht.

De planregels en de verbeelding zijn als separate documenten (respectievelijk deel 2 en 3) bijgevoegd.

## <span id="page-10-0"></span>**2. PLANBESCHRIJVING**

## <span id="page-10-1"></span>**2.1. Inleiding**

Dit hoofdstuk bevat een beschrijving weergegeven van het plangebied en de omgeving van het plangebied. Tevens is, op hoofdlijnen de gewenste toekomstige situatie (het plan) geprojecteerd op de omgevingssituatie.

## <span id="page-10-2"></span>**2.2. Huidige situatie**

### <span id="page-10-3"></span>**2.2.1. Bestemmingsplannen 'Riethoven/Walik 2012' en 'Riethoven/Walik 2012, herziening 2014'**

Voor onderhavig plangebied geldt, ten tijde van het opstellen van voorliggend bestemmingsplan, de bestemmingsplannen 'Riethoven/Walik 2012' alsmede ; Riethoven/Walik 2012. Herziening 2014'. Deze plannen werden respectievelijk op 31 mei 2012 en 2 juli 2014 door de gemeenteraad vastgesteld en zijn als uitgangspunt gebruikt voor onderhavig bestemmingsplan. Op basis van de vigerende bestemmingsplannen kent het plangebied de enkelbestemming 'Agrarisch' en dubbelbestemming 'Waarde – Archeologie 4.2'. De meest westelijke strook van het plangebied kent de bestemming 'Verkeer' en aan het oostelijk deel van het plangebied de bestemming 'Groen'.

Figuur 3 biedt een uitsnede van de plankaart uit onderhavig bestemmingsplan.

*Figuur 3: uitsnede verbeelding bestemmingsplan Riethoven/Walik 2012*

Op basis van de bijbehorende planregels is het niet mogelijk om ter plaatse een viertal woningen te ontwikkeling. Derhalve dient het bestemmingsplan te worden herzien.

## <span id="page-10-4"></span>**2.2.2. Plangebied**

Het plangebied aan de Gerststraat is gelegen in de kern Riethoven van de gemeente Bergeijk (zie figuur 5). Het plangebied wordt gevormd door de percelen kadastraal bekend gemeente Riethoven, sectie E, nrs. 1270 en 1150 (gedeeltelijk).

*Figuur 4: ligging plangebied in groter verband*

De locatie is gelegen aan de noordkant van de dorpskern van Riethoven. De projectlocatie ligt ingeklemd ''tussen'' de bestaande bebouwing aan de dorpsrand. De bestaande bebouwing voorziet voornamelijk in halfvrijstaande- en vrijstaande bebouwing uit de begin jaren 80. Ten westen van het kavel loopt een langzaamverkeersroute vanuit het dorp, het buitengebied in. Het kavel wordt benaderd vanuit de Gerststraat.

Het landschap rond Riethoven bestaat uit een cultuurhistorisch waardevol akkercomplex met een half gesloten karakter. Het akkercomplex tussen Riethoven en Walik wordt gekenmerkt door het kleinschalige karakter, met een sterke afwisseling tussen agrarische en beboste percelen in een soort kamerstructuur.

De bospercelen die in en rond de kern aanwezig zijn, zijn kenmerkend voor Riethoven. Deze wat oudere landbouwontginningen worden gekenmerkt door de afwisseling van lange en korte zichtlijnen, coulissen in de vorm van lanen en bosjes, houtwallen en singelbeplantingen. Het groene karakter wordt versterkt doordat doorzichten bestaan richting een aantal beboste percelen, die zich zowel binnen de kern als langs de randen van de kern bevinden.

In tegenstelling tot de organisch gegroeide bebouwingsstructuur langs de dorpslinten, is de structuur in de woongebieden Mortakkers en Galbergen en op de inbreidingslocatie tussen de Willibrordusstraat en de Dorpsstraat planmatig. Naast vrijstaande en halfvrijstaande woningen zijn in deze woongebieden ook aaneengebouwde woningen gesitueerd. De hoogte varieert van één tot twee bouwlagen met kap. Op een enkele locatie komen daarnaast gestapelde woningen voor.

### <span id="page-12-0"></span>**2.2.3. Binnen het plangebied**

Onderhavig plangebied is momenteel onbebouwd en bestaat volledig uit grasland. Het plangebied wordt aan drie kanten ingekaderd door woningbouw. Alleen de noordzijde grenst aan het (open) buitengebied.

*Figuur 5: luchtfoto plangebied* 

Onderstaande foto-impressie geeft een goed beeld van de huidige situatie binnen het plangebied:

*Figuur 6: plangebied gezien vanuit de Boekweitstraat Figuur 7: plangebied gezien vanuit kruising Hennepstraat/Boekweitstraat*

*Figuur 8: plangebied gezien vanuit de Gerststraat*

## <span id="page-13-0"></span>**2.3. Toekomstige situatie**

### <span id="page-13-1"></span>**2.3.1. Planbeschrijving**

Onderhavig bestemmingsplan richt zich op het toevoegen van een viertal woningen binnen het plangebied. Figuur 9 laat zien op welke wijze deze woningen zijn geprojecteerd.

*Figuur 9: inrichtingsschets beoogde situatie*

*Figuur 10: dwarsprofiel beoogde situatie*

#### <span id="page-14-0"></span>**2.3.2. Beeldkwaliteit**

De ligging van het plangebied, op de grens van stedelijk en landelijk gebied, vraagt nadrukkelijk om ruimtelijke kwaliteit, zorgvuldigheid en behoudendheid. Om het gewenste ambitieniveau daadwerkelijk te kunnen realiseren, is het van belang dat er extra inspanning wordt geleverd om de beeldkwaliteit te waarborgen. In het kader van deze beeldkwaliteit is door Architectenbureau Perree een beeldkwaliteitsplan opgesteld.

#### *Opzet ontwerp*

De beoogde ontwikkeling moet zo min mogelijk een belemmering vormen voor de transparantie naar het buitengebied. Voorkomen moet worden dat er een te grote verdichting van de straatwand ontstaat. De oplossing daarvoor is gevonden in het uitgangspunt juist geen fysieke en of ruimtelijke relatie te zoeken bij de al bestaande bebouwing, maar de ontwikkeling een ''eigen'' context te geven. Hierbij is getracht

de ontwikkeling als een element/cluster in het bijbehorende landschap te beschouwen. Traditionele erfbebouwing-typologieën lijken hier een goede referentie voor.

Refereren aan deze typologieën is slechts bedoeld als ruimtelijke en logistieke benadering. De architectuur dient een vertaling te zijn van een sobere Kempische bouwstijl, wat ook een eigentijdse interpretatie met moderne elementen kan zijn.

De vier percelen worden centraal benaderd middels een gezamenlijke inrit die uitkomt op een collectief erf. Rond het collectieve erf zijn de vier percelen gesitueerd. Het collectief erf is bedoeld voor gebruik ten behoeve van eigenaren en dus niet openbaar. De rechten zullen worden opgenomen in een vereniging van eigenaren.

Een eenvoudige vormentaal is het uitgangspunt voor de toe te voegen bebouwing. Er wordt uitgegaan van twee hoofdmassa's die een verwijzing zijn naar eigentijdse stallen. De volumes zijn voorzien van een zadeldak met een noklijn georiënteerd van Noord naar Zuid. De twee hoofdmassa's hoeven niet identiek te zijn, maar hebben wel een geplande relatie met elkaar. De gehele ontwikkeling moet worden gezien als één ontwerpopgave.

*Door de 4-zijde-oriëntatie wordt er in beginsel gestreefd naar zo min mogelijk bijgebouwen. Binnen de hoofdmassa zal dan ook een programma worden voorzien waar zoveel mogelijk secundaire functies geïntegreerd worden geplaatst. Hierbij valt te denken aan parkeervoorziening, garage / berging, en overdekte buitenruimtes*

#### *Kleur- en materiaalgebruik*

Er wordt zoveel mogelijk gebouwd met natuurlijke materialen. De materialisatie is voornamelijk landschappelijk en ingetogen. In de detaillering wordt gestreefd naar zoveel mogelijk heldere en zuivere oplossingen. Een combinatie van natuurlijke met industriële materialen en constructie is ook denkbaar.

#### *Erfafscheidingen/groen*

De bouwlocatie zoekt aansluiting met de Gerststraat door middel van erfbestrating. Deze semi-harde bestrating zorgt om de landschappelijke inpassing te versterken en te versmelten met het omringende groen. De Erfafscheidingen worden opgenomen in de vereniging van eigenaren. Bijvoorbeeld een hekwerk (spijlen), met klimop-begroeiing of bijvoorbeeld een beukenhaag t.b.v. het handhaven van de kwaliteit van de landschappelijke grenzen en - inpassing. De hoogte mag maximaal 1,8m bedragen. Schuttingen moeten worden geweerd.

#### *Duurzaamheid*

Er wordt een zo hoog mogelijk ambitieniveau nagestreefd voor wat betreft het gebruik van duurzame materialen. Mede door het collectieve karakter van de ontwikkeling, kan er ook worden gezocht naar gedeeld gebruik van diverse installaties. Hierbij valt te denken aan een gezamenlijke warmtepomp zonnepanelen, waterirrigatie etc.

#### <span id="page-16-0"></span>**2.3.3. Verkeer en parkeren**

#### **Ontsluiting**

De vier woningen zijn toegankelijk vanaf het collectief erf. Vanaf het collectief erf zullen de woningen ontsloten worden op de Gerststraat. De kruising met de Boekweitstraat/Hennepstraat zal middels paaltjes worden afgezet, zodat alleen langzaam verkeer zich via deze weg kan ontsluiten.

#### **Parkeren**

Een woning heeft een (geringe) verkeersaantrekkende werking. Echter in relatie tot de huidige situatie waar sprake is van gras/akkerland zal het gemotoriseerd verkeer toenemen. Bij onderhavig plan zal de parkeerbehoefte volledig op eigen terrein worden afgewikkeld. Voor onderhavig plan is een parkeernorm van 2 parkeerplaatsen per woning toegepast. Dit betekent dat er in totaal 8 parkeerplaatsen worden gerealiseerd.

De inrichting van de openbare ruimte dient te geschieden volgens de richtlijnen van het openbaar gebied. Uitgangspunt is in de openbare ruimte nog 2 parkeervoorzieningen voor bezoekers te creëren op basis van de parkeernorm dat per woning 0,3 parkeerplaats voor bezoekers moet worden gerealiseerd. Dit komt neer op 1,2 ofwel 2 parkeerplaatsen.

*Figuur 11: situering parkeerplaatsen*

## <span id="page-17-0"></span>**2.3.4. Landschappelijke inpassing**

Een ruimtelijke ontwikkeling in de vorm van 4 woningen op onderhavige locatie, dient op basis van provinciaal en gemeentelijk beleid (landschapsinvesteringsregeling (LIR) De Kempen) gepaard te gaan met een investering in landschappelijke kwaliteit (kwaliteitsverbetering). De provincie hanteert voor dergelijke ontwikkelingen (binnen stedelijk gebied) als norm dat 1% van de uitgifteprijs in kwaliteitsverbetering moet worden geïnvesteerd.

Op 13 mei 2014 heeft het college van Bergeijk, in aanvulling op de beleidsnota LIR-de Kempen, een handelswijze vastgesteld voor toepassing van het LIRbeleid bij grenscorrecties. Dit houdt in dat voor ruimtelijke ontwikkelingen, waarbij sprake is van een grenscorrectie als bedoeld in artikel 4.12 van de Verordening ruimte 2014, een kwaliteitsverbetering van het landschap wordt gevraagd in de vorm van een landschappelijke inpassing en een investering welke overeenkomst met 1% van de uitgifteprijs.

Voornoemde berekening is toegepast voor onderhavig plan. Na ontwikkeling van het plan zal er sprake zijn van 1.963 m2 uitgeefbaar terrein. Als grondprijs wordt een prijs van € 270 gehanteerd. Hierdoor bedraagt de uitgifteprijs in totaal € 530.000. Één procent van dat bedrag is € 5.300. Er dient derhalve een bedrag van € 5.300 geïnvesteerd te worden in kwaliteitsverbetering. Deze kwaliteitsverbetering is in onderhavig plan vertaald in:

- 1. een robuuste landschappelijke groenzone aan de noordkant van het plangebied (120m2);
- 2. Een beukenhaag met een lengte van 165 (strekkende) meter;
- 3. Drie plantvakken met een oppervlakte van 95m2 in de openbare ruimte ten zuiden van het plangebied;
- 4. Plaatsen 3 solitaire bomen binnen de plantvakken.

Het beplantingsvoorstel is weergegeven in figuur 12. De ontwikkeling alsmede de realisatie van dit voorstel is begroot op circa € 6.500,00 (zie bijlage 8). Daarnaast dient voor beheer en onderhoud een bedrag van jaarlijks circa € 2.300 gereserveerd te worden.

Uit de opgestelde begroting volgt dat (ruimschoots) aan de verplichte landschapsinvestering wordt voldaan.

*Figuur 12: functionele indeling plangebied*

Binnen deze groenzone zal een landschappelijke inrichting plaatsvinden die aansluit bij de landschappelijke structuur in de omgeving. Er wordt nadrukkelijk gewerkt met inheemse soorten.

## <span id="page-20-0"></span>**3.BELEID**

## <span id="page-20-1"></span>**3.1. Inleiding**

Dit hoofdstuk richt zich op de relevante beleidsaspecten die van toepassing zijn op de projectlocatie en het beoogde initiatief.

## <span id="page-20-2"></span>**3.2. Rijksbeleid**

### <span id="page-20-3"></span>**3.2.1. Nota Ruimte**

De Nota Ruimte is een strategische nota op hoofdlijnen, waarin het nationaal ruimtelijk beleid zoveel mogelijk is ondergebracht. De Nota Ruimte bevat de visie van het kabinet op de ruimtelijke ontwikkeling van Nederland en de belangrijkste bijbehorende doelstellingen. De nota bevat, in overeenstemming met het Hoofdlijnenakkoord van het kabinet, de ruimtelijke bijdrage aan een sterke economie, een veilige en leefbare samenleving en een aantrekkelijk land.

Wat betreft de leefbaarheid van dorpen en steden wordt in de Nota aangegeven dat bundeling van verstedelijking en economische activiteiten gewenst is. Dat betekent dat nieuwe bebouwing grotendeels geconcentreerd gerealiseerd moet worden; in bestaand bebouwd gebied, aansluitend op het bestaande bebouwde gebied of in nieuwe clusters daarbuiten.

## <span id="page-20-4"></span>**3.3. Provinciaal beleid**

## <span id="page-20-5"></span>**3.3.1. Structuurvisie ruimtelijke ordening**

Op 1 oktober 2010 is de Structuurvisie Ruimtelijke Ordening (SVRO) vastgesteld door Provinciale Staten. Op 28 januari 2014 is de partiële herziening van deze Structuurvisie vastgesteld.

De SVRO bevat de hoofdlijnen van het provinciaal ruimtelijk beleid tot 2025 (met een doorkijk naar 2040). De visie is bindend voor het ruimtelijk handelen van de provincie Noord-Brabant en vormt de basis voor de wijze waarop de provincie de instrumenten inzet die de Wet ruimtelijke ordening biedt. Eén van deze instrumenten is de provinciale verordening. In de Verordening Ruimte zijn de

*Figuur 13: uitsnede structurenkaart Structuurvisie ruimtelijke ordening*

kaderstellende elementen uit de SVRO vertaald in concrete regels die van toepassing zijn op (gemeentelijke) bestemmingsplannen.

Op basis van de structurenkaart is het plangebied gelegen in de stedelijke structuur. Binnen de stedelijke structuur worden twee ontwikkelingsperspectieven onderscheiden:

- Stedelijk concentratiegebied (stedelijke regio's): in het stedelijk concentratiegebied, inclusief de bijbehorende zoekgebieden voor verstedelijking, wordt de bovenlokale verstedelijkingsbehoefte opgevangen. Enerzijds om de steden voldoende draagvlak te geven voor hun functie als economische en culturele motor, anderzijds om het dichtslibben van het landelijk gebied tegen te gaan.
- Overig stedelijk gebied (landelijke regio's): het overig stedelijk gebied, met de bijbehorende zoekgebieden voor verstedelijking, voorziet in de opvang van de lokale verstedelijkingsbehoefte. Grootschalige verstedelijking is ongewenst en voor woningbouw geldt het principe 'bouwen voor migratiesaldo-nul'.

### <span id="page-21-0"></span>**3.3.2. Verordening ruimte 2014**

In de Wet ruimtelijke ordening (Wro) is vastgelegd hoe de bevoegdheden op het gebied van ruimtelijke ordening zijn verdeeld tussen rijk, provincies en gemeenten. De provincie kan door middel van een planologische verordening regels formuleren waarmee gemeenten bij het opstellen van ruimtelijke plannen rekening moeten houden. De provincie Noord-Brabant heeft hiertoe de Verordening ruimte 2014 opgesteld.

#### *Stedelijke ontwikkeling*

Op basis van de Verordening ruimte 2014 is het plangebied gelegen binnen de structuur 'gemengd landelijk gebied'. De verordening schrijft voor dat plannen die voorzien in een stedelijke ontwikkeling uitsluitend mogen worden ontwikkeld binnen het stedelijk gebied en/of de stedelijk zoekgebieden. Onderhavig plangebied is niet als zodanig aangewezen, zodat de beoogde woningbouw in beginsel in strijd is met de Verordening.

*Figuur 14: kaart Stedelijke Ontwikkeling, Verordening ruimte 2014*

Op basis van artikel 4.12 van de Verordening kunnen Gedeputeerde Staten de begrenzing van het bestaand stedelijk gebied (stedelijk concentratiegebied en kern in landelijk gebied) wijzigen ingeval van een beperkte afronding van een bestaand stedelijk gebied die tot een logische stedenbouwkundige opzet leidt. Het artikel is als volgt geformuleerd:

*4.12 Wijziging grenzen bestaand stedelijk gebied op verzoek*

- *1. Het college van burgemeester en wethouders kan Gedeputeerde Staten verzoeken om de begrenzing van het bestaand stedelijk gebied te wijzigen, mits:* 
	- *a) het een beperkte afronding van een bestaand stedelijk gebied betreft die tot een logische stedenbouwkundige opzet leidt;*
	- *b) er toepassing is gegeven aan artikel 3.2 (kwaliteitsverbetering landschap).*
- *2. Op een verzoek als bedoeld in het eerste lid is artikel 36.5 (procedure grenswijziging op verzoek) van toepassing.*

Artikel 36.5 biedt vervolgens procedurele regels die gelden bij het wijzigen van de begrenzing:

*36.5 Procedure wijziging van grenzen op verzoek*

- *1. Het voornemen om een verzoek te doen als bedoeld in artikel 4.12 maakt deel uit van de uniforme openbare voorbereidingsprocedure van een bestemmingsplan, waarbij in het ontwerp bestemmingsplan de volgende gebiedsaanduidingen worden opgenomen:* 
	- *a) gebiedsaanduiding: overig – in Verordening ruimte toe te voegen 'kernen in landelijk gebied';*
- *2. Een verzoek wordt na afloop van de terinzagelegging bedoeld in artikel 3:11 van de Algemene wet bestuursrecht, bij Gedeputeerde Staten ingediend en gaat vergezeld van een beschrijving waaruit blijkt dat is voldaan aan de in deze verordening gestelde voorwaarden waaronder wijziging van de begrenzing mogelijk is en, in voorkomende gevallen, van naar voren gebrachte zienswijzen.*
- *3. Gedeputeerde Staten beslissen binnen vier weken na ontvangst van een verzoek als bedoeld eerste lid.*
- *4. Een bestemmingsplan ten behoeve waarvan de gemeente een verzoek om wijziging van de begrenzing heeft gedaan, wordt vastgesteld nadat Gedeputeerde Staten hebben besloten tot wijziging van de begrenzing.*

#### **Kwaliteitsverbetering van het landschap**

In de Verordening ruimte heeft de provincie een artikel (artikel 2.2) opgenomen die regels bevat omtrent de kwaliteitsverbetering van het landschap. Concreet komt het er op neer dat iedere ruimtelijke ontwikkeling gepaard moet gaan met een aantoonbare en uitvoerbare fysieke verbetering van het landschap. Voor een ontwikkeling als in voorliggend plan beoogd heeft de provincie Noord-Brabant aangegeven dat de kwaliteitsverbetering kan worden berekend door 1% van de uitgifteprijs (van het plangebied) als uitgangspunt te nemen.

Voor het bepalen van deze kwaliteitsverbetering is de Landschapsinvesteringsregeling De Kempen (LIR) gebruikt als uitgangspunt. In paragraaf 2.3.4 is de invulling van de landschapsverbetering opgenomen. Met deze landschapsverbetering zullen de woningen landschappelijk worden ingepast en zal de "visuele hinder" worden beperkt.

## <span id="page-23-0"></span>**3.4. Gemeentelijk beleid**

#### <span id="page-23-1"></span>**3.4.1. Bestemmingsplan 'Riethoven/Walik 2012' en 'Riethoven/Walik 2012, herziening 2014'**

Voor onderhavig plangebied geldt, ten tijde van het opstellen van voorliggend bestemmingsplan, de bestemmingsplannen 'Riethoven/Walik 2012' en 'Riethoven/Walik 2012, herziening 2014'. Deze plannen werden respectievelijk op 31 mei 2012 en 2 juli 2014 door de gemeenteraad vastgesteld en zijn als uitgangspunt gebruikt voor onderhavig bestemmingsplan. Op basis van de vigerende bestemmingsplannen kent het plangebied verschillende bestemmingen, te weten:

- Perceel E 1270: enkelbestemming 'Agrarisch' en dubbelbestemming 'Waarde – Archeologie 4.2'
- Perceel E 751 (gedeeltelijk): enkelbestemming 'Verkeer' en dubbelbestemming 'Waarde – Archeologie 4.2'
- Perceel E 1150 (gedeeltelijk): enkelbestemming 'Groen'.

Figuur 15 biedt een uitsnede van de plankaart uit onderhavig bestemmingsplan.

*Figuur 15: uitsnede plankaart bestemmingsplan Riethoven/Walik 2012*

Op basis van de bijbehorende planregels is het niet mogelijk om ter plaatse woningbouw te ontwikkelen. Derhalve dient het bestemmingsplan te worden herzien.

## <span id="page-23-2"></span>**3.4.2. Structuurvisie Bergeijk**

Op 3 juni 2010 is de Structuurvisie Bergeijk 'Leven en beleven tussen bossen, beken en boerenland' vastgesteld door de gemeenteraad. De structuurvisie is een actualisatie van de StructuurvisiePlus uit 2004. In de nieuwe structuurvisie is het recente lokaal, regionaal en nationaal beleid vertaald en zijn plannen uit de tussenliggende periode opgenomen. Daarnaast is de structuurvisie geconcretiseerd in de vorm van een projectenplan.

De Structuurvisie bestaat uit twee delen. Deel A betreft het Ruimtelijk Casco, waarin de toekomstvisie voor de gemeente Bergeijk is opgenomen. Deze visie formuleert het ontwikkelingskader voor de lange termijn en biedt het casco voor concrete plannen en projecten. In het projectenplan (deel B) is het ruimtelijk programma voor de korte en middellange termijn benoemd. Daarnaast is aangegeven welke concrete projecten en plannen op korte termijn richting uitvoering worden gebracht en op welke wijze dat zal gebeuren. Het projectenplan wordt periodiek geactualiseerd.

De koers voor de functie wonen draait om verdere ontwikkeling van de verstedelijking via inbreiding, intensivering, herstructurering en uitbreiding. Onderhavig plan betreft een stedenbouwkundige afronding van het bestaand stedelijk gebied.

## <span id="page-26-0"></span>**4.MILIEUASPECTEN**

## <span id="page-26-1"></span>**4.1. Inleiding**

Bij elke ruimtelijke ingreep is het noodzakelijk om in beeld te brengen hoe deze van invloed is op een aantal milieuaspecten. In deze paragraaf wordt per (relevant) aspect bezien wat deze invloed is en in hoeverre dat acceptabel is dan wel binnen de daarvoor bepaalde wet- en regelgeving past.

De volgende milieuaspecten worden achtereenvolgens, in afzonderlijke paragrafen behandeld:

- Bodem;
- Archeologie;
- Akoestiek;
- Geur;
- Luchtkwaliteit;
- Externe veiligheid;
- Bedrijven en milieuzonering;
- Kabels en leidingen;
- Water;
- Flora en fauna.

## <span id="page-26-2"></span>**4.2. Bodem**

### *Doelstelling en (wettelijk) beleidskader*

Het doel van de bodemtoets bij ruimtelijke plannen is de bescherming van de bodem. Een bodemonderzoek moeten worden uitgevoerd om te kunnen beoordelen of de bodem geschikt is voor de geplande functie en of er sprake is van een eventuele saneringsnoodzaak. Artikel 9 van het Besluit ruimtelijke ordening bepaalt dat bij een ruimtelijk plan rekening gehouden moet worden met de bodemkwaliteit ter plaatse. De reden hiervoor is dat eventueel aanwezige bodemverontreiniging van groot belang kan zijn voor de keuze van bepaalde bestemmingen en/of voor de uitvoerbaarheid van het bestemmingsplan.

De Woningwet bepaalt dat alleen nog voor bouwwerken die specifiek bedoeld zijn voor het verblijf van mensen, een bodemtoets uitgevoerd moet worden. Het betreft hier bouwwerken waarin dagelijks gedurende enige tijd dezelfde mensen verblijven, bijvoorbeeld om te wonen en werken, onderwijs te geven of te genieten. Voorbeelden van bouwwerken waar sprake is van structureel verblijf door mensen zijn woningen, scholen, kantoren maar ook recreatiewoningen en sportkantines.

### *Motivering en conclusies bodem voor plannen*

Ten behoeve van het planvoornemen heeft Terra Milieu op onderhavig plangebied een verkennend bodemonderzoek uitgevoerd (zie bijlage 1).

Op basis van het uitgevoerde onderzoek en de analyseresultaten kan worden geconcludeerd dat in de bovengrond en het grondwater verhogingen van enkele metalen ten opzichte van de achtergrond‐ resp. streefwaarde wordt aangetroffen. De locatie kan daarom niet meer als onverdacht worden beschouwd, de resultaten van het bodemonderzoek geven echter geen aanleiding om een nieuw onderzoek met een gewijzigde onderzoeksstrategie uit te voeren.

#### *Consequenties voor plangebied*

Op basis van de resultaten van dit bodemonderzoek zijn er geen bezwaren voor het huidige en/of toekomstige gebruik van de locatie.

## <span id="page-27-0"></span>**4.3. Archeologie**

#### *Beleidskader*

In 1992 is het Verdrag van Valletta (Malta) door de landen van de EU, waaronder Nederland, ondertekend. Dit verdrag verplicht de Europese overheden tot het beschermen van archeologisch erfgoed. Hierbij wordt als uitgangspunt gehanteerd dat archeologische waarden in de bodem bewaard moeten blijven. Dat wil zeggen, dat er naar gestreefd moet worden om de waarden op de locatie in de bodem te behouden.

#### *Consequenties voor plangebied*

Op de archeologische beleidskaart, die deel uitmaakt van het erfgoedplan, zijn de archeologische (verwachtings)waarden voor het hele gemeentelijk grondgebied in beeld gebracht. Op basis van een analyse van landschappelijke, bodemkundige en archeologische informatie is een vlakdekkende kaart opgesteld. Binnen het grondgebied van de gemeente Bergeijk is een aantal terreinen met een monumentale status aanwezig en bevinden zich diverse gebieden van archeologische waarde. Daarnaast kunnen vier archeologische verwachtingszones worden onderscheiden. Ook kunnen gebieden worden aangemerkt waarvoor geen archeologische verwachting geldt. Op de beleidskaart wordt onderscheid gemaakt in 7 categorieën:

- categorie 1: archeologisch monument;
- categorie 2: gebied van archeologische waarde;
- categorie 3: gebied met hoge verwachting (historische kernen en linten);
- categorie 4: gebied met hoge verwachting (met onderscheid in gebieden met en zonder esdek);
- categorie 5: gebied met middelhoge verwachting (met onderscheid in gebieden met en zonder esdek);
- categorie 6: gebied met lage verwachting;
- categorie 7: gebied zonder archeologische verwachting.

Op basis van de archeologische beleidskaart is het plangebied gelegen in 'categorie 4: gebied met hoge verwachting (esdek)'. De kans dat in de ondergrond waardevolle archeologische resten worden aangetroffen is aanwezig. Derhalve is een aanvullend archeologische onderzoek uitgevoerd.

#### *Motivering en conclusies*

*Figuur 16: uitsnede archeologische beleidskaart*

ADC ArcheoProjecten heeft in januari 2015 een Inventariserend Veldonderzoek in de vorm van proefsleuven (zie bijlage 2). In het voorafgaande bureau- en booronderzoek was aangetoond dat onder de bouwvoor een plaggendek, een BC-overgangshorizont en mogelijk een oude akkerlaag aanwezig waren. De onderkant van het plaggendek werd op ca. 60 cm onder het maaiveld gesitueerd, de C-horizont op ca. 90 cm. Aangezien delen van het nieuwbouwproject op ca. 70 cm diepte zijn gepland zouden archeologische resten kunnen worden verstoord en werd een inventariserend veldonderzoek geadviseerd.

Bij het aanleggen van de proefsleuven werd duidelijk dat de BCovergangshorizont en de oude akkerlaag beiden geïnterpreteerd mogen worden als een oud plaggendek. Het archeologische sporenniveau is direct onder de es gelegen, dat wil zeggen bovenin de C-horizont op ca. 90 cm onder het maaiveld. De sporen die zijn aangetroffen bestaan voornamelijk uit paalkuilen, een enkele kuil en een aantal natuurlijke verstoringen. In de paalkuilen kon een deel van een bootvormige structuur uit de Vroege Middeleeuwen D of Volle Middeleeuwen worden onderscheiden. De dichtheid van de sporen is het hoogst aan de oostzijde van het plangebied, maar binnen het gehele plangebied zijn sporen aanwezig.

Zowel op fysieke als inhoudelijke kwaliteit scoort de vindplaats hoog. Derhalve wordt geadviseerd, indien de nieuwbouwactiviteiten de archeologische resten verstoren, het gehele plangebied door middel van een archeologische opgraving veilig te stellen.

De Omgevingsdienst Zuidoost-brabant (ODZOB) heeft op 28 januari 2015 een advies uitgebracht over de uitgevoerde archeologische onderzoeken (zie bijlage 3) . ODZOB geeft aan dat er technische maatregelen moeten worden getroffen om de archeologische waarden dieper dan 50 cm –mv in de bodem te behouden. De specificatie van deze technische maatregelen dienen aan te tonen dat sprake is van duurzaam behoud. Adequate inrichting en beheer dienen ook onderdeel te zijn van de technische maatregelen. De specificatie van deze technische maatregelen dienen ter goedkeuring voorgelegd te worden aan het bevoegd gezag, en zullen als voorwaarde aan de te verlenen vergunning (bouwen) moeten worden gekoppeld.

## <span id="page-28-0"></span>**4.4. Geluid**

#### *Beleidskader*

Bij de realisatie van geluidsgevoelige bestemmingen, zoals woningen, in de nabijheid van wegen dient aandacht besteed te worden aan de akoestische omstandigheden. De gevels van de woningen ondervinden namelijk een geluidbelasting ten gevolge van het wegverkeer in de omgeving. De verplichting tot uitvoering van een akoestisch onderzoek is vastgelegd in de Wet geluidhinder. De Wet geluidhinder bevat geluidsnormen en richtlijnen over de toelaatbaarheid van geluidsniveaus als gevolg van rail- en wegverkeerslawaai, industrielawaai en luchtvaartlawaai. De Wet geluidhinder geeft aan dat een akoestisch onderzoek moet worden uitgevoerd bij het voorbereiden van de vaststelling van een bestemmingsplan, indien het plan een geluidsgevoelig object mogelijk maakt binnen een geluidszone van een bestaande geluidsbron of indien het plan een nieuwe geluidsbron mogelijk maakt.

#### *Motivering en conclusies bodem voor plannen*

Door Adviesburo Van Boom (zie bijlage 4) is een akoestisch onderzoek uitgevoerd. Het buro stelt het volgende: omdat de woningen gerealiseerd worden binnen de geluidzone van één of meer wegen is een akoestisch onderzoek nodig (art 77 Wet geluidhinder). De woningen liggen binnen de zone van de Hennepstraat. Deze weg is een zandpad met een zeer lage verkeersintensiteit. De wettelijke verkeersnelheid bedraagt 60 km/uur.

Er ligt geen zone langs 30/km/u-wegen. Er is vanuit de Wet Geluidhinder geen akoestisch onderzoek nodig voor de Gerststraat, de Boekweitstraat en de Vlasstraat. Deze wegen zijn vanuit een goede ruimtelijke ordening toch beschouwd. Daarvoor is aangesloten bij het bij toetsingskader van de Wgh.

Uit de berekeningen blijkt dat de geluidbelasting op de rand van de Hennepstraat 44 dB na aftrek van 5 dB ex art 110g Wgh bedraagt. De contour van de voorkeursgrenswaarde van 48 dB bevindt zich niet buiten de wegrand. De geluidbelasting op de gevels van de woningen ligt daarmee beneden de voorkeursgrenswaarde. Er hoeft voor deze weg geen hogere waarde te worden aangevraagd.

Uit de berekeningen blijkt dat de geluidbelasting op de rand van 30 km wegen ten hoogste 48 dB bedraagt na aftrek van 5 dB ex art 110g Wgh. De contour van de voorkeursgrenswaarde van 48 dB bevindt zich niet buiten de wegrand. De geluidbelasting op de gevels van de woningen ligt daarmee beneden de voorkeursgrenswaarde. Er is sprake van een aanvaardbaar woon- en leefklimaat en daarmee van een goede ruimtelijke ordening.

Er zijn voor de gevels van de woningen geen aanvullende geluidwerende voorzieningen nodig conform het Bouwbesluit.

## <span id="page-29-0"></span>**4.5. Geur**

#### *Beleidskader*

De Wet geurhinder en veehouderij vormt vanaf 1 januari 2007 het toetsingskader voor de omgevingsvergunning, als het gaat om geurhinder vanwege dierenverblijven van veehouderijen. De Wet geurhinder en veehouderij geeft normen voor de geurbelasting die een veehouderij mag veroorzaken op een geurgevoelig object, bijvoorbeeld een woning. De geurbelasting wordt berekend en getoetst met het verspreidingsmodel V-stacks vergunning. Dit geldt alleen voor dieren waarvoor geuremissiefactoren zijn opgenomen in de Regeling geurhinder en veehouderij. Voor dieren zonder geuremissiefactor gelden minimaal aan te houden afstanden. De Regeling geurhinder en veehouderij is gepubliceerd op 18 december 2006.

#### *Consequenties voor het plangebied*

De dichtstbijzijnde intensieve veehouderij is gelegen ten oosten van de kern Riethoven en ligt op circa 600 meter afstand van het plangebied. Tussen het plangebied en de intensieve veehouderij liggen al velen woningen die maatgevend zijn voor de intensieve veehouderij. Voor onderhavig plan(gebied) kan een goed woon- en leefklimaat worden afgegeven, gezien de afstand van de intensieve veehouderij en het feit dat er velen woningen gelegen zijn tussen het plangebied en de intensieve veehouderij.

## <span id="page-30-0"></span>**4.6. Luchtkwaliteit**

#### *Beleidskader*

De wet van 11 oktober 2007 tot wijziging van de Wet milieubeheer (luchtkwaliteitseisen) is op 15 november 2007 in werking getreden. Het plan moet voldoen aan de eisen die daarin neergelegd zijn. In de op het 'Besluit niet in betekenende mate bijdragen (luchtkwaliteitseisen)' gebaseerde 'Regeling niet in betekenende mate bijdragen (luchtkwaliteitseisen)' zijn categorieën van gevallen genoemd die in elk geval als 'niet in betekenende mate' (nibm) worden aangemerkt. Voor deze categorieën staat namelijk vast dat zij 'niet in betekenende mate' bijdragen, en hoeft er geen onderzoek verricht te worden.

De volgende categorieën van gevallen worden in ieder geval als "niet in betekende mate. aangemerkt in de zin van artikel 5.16, eerste lid, aanhef en onder c, van de Wm:

- Woningbouwlocaties, mits: het maximaal 1.500 nieuwe woningen omvat in het geval bij één ontsluitingsweg;
#### *Consequenties voor plangebied*

Er kan derhalve geconcludeerd worden dat de realisatie van vier woningen aan de Gerststraat te Riethoven, niet in betekende mate bijdragen aan de concentratie van luchtverontreinigende stoffen. Het aantal te bouwen woningen ligt ruimschoots onder de 1.500 woningen.

## <span id="page-30-1"></span>**4.7. Externe veiligheid**

### *Beleidskader*

Externe veiligheid betreft het risico dat aan bepaalde activiteiten verbonden is voor niet bij de activiteit betrokken personen. Het externe veiligheidsbeleid richt zich op het voorkomen en beheersen van risicovolle bedrijfsactiviteiten en van risicovol transport (onder andere van gevaarlijke stoffen). Het gaat daarbij om de bescherming van individuele burgers en groepen tegen ongevallen met gevaarlijke stoffen of omstandigheden.

Risicobronnen kunnen onderscheiden worden in risicovolle inrichtingen (onder andere lpg-tankstations), vervoer van gevaarlijke stoffen en leidingen (onder andere aardgas, vloeibare brandstof en elektriciteit). Om voldoende ruimte te scheppen tussen risicobron en de personen of objecten die risico lopen (kwetsbare of beperkt kwetsbare objecten) moeten vaak afstanden in acht worden genomen. Ook ontwikkelingsmogelijkheden die ingrijpen in de personendichtheid kunnen om onderzoek vragen.

#### *Consequenties voor plangebied*

Het plangebied is niet gelegen in het invloedsgebied van risicovolle inrichtingen, van transportroutes en van leidingen. Op geruime afstand (circa 650 meter) van het plangebied ligt een buisleiding. Dergelijke inrichtingen brengen een bepaalde risicocontour met zich mee. Echter hebben deze risicovolle inrichtingen geen invloed op het plangebied gezien de ruime afstand.

*Figuur 17: uitsnede risicokaart* 

## <span id="page-31-0"></span>**4.8. Bedrijf- en milieuzonering**

Bedrijven worden ingedeeld in categorieën met behulp van de VNG publicatie Bedrijven en milieuzonering (editie 2009). Deze publicatie biedt een handreiking ten behoeve van de afstemming tussen ruimtelijke ordening en milieu op lokaal niveau en geeft informatie over de milieukenmerken van verschillende typen bedrijven. Op basis van de milieukenmerken van de verschillende typen bedrijven en inrichtingen wordt een indicatie van de afstanden gegeven die als gevolg van deze kenmerken moeten worden aangehouden tussen de diverse typen bedrijven. Daarbij wordt onderscheid gemaakt in de omgevingstypen: rustige woonwijk, gebied met functiemenging en bedrijventerreinen.

#### *Consequenties voor plangebied*

In Riethoven is een aantal bedrijven aanwezig tussen de woonpercelen, met name in het zuidelijk deel van de kern. Het betreft bedrijven in een lichte milieucategorie (categorie 1 of 2). In het algemeen geldt dat bedrijven in de milieucategorieën 1 en 2, gezien de beperkte hinder die zij veroorzaken, goed inpasbaar zijn in de woonomgeving. Voor de betreffende locaties was in het vigerende bestemmingsplan een gemengde bestemming opgenomen waar, naast wonen, ook bedrijven, kantoren en/of detailhandel waren toegestaan.

Op het bedrijventerrein Mortakkers zijn enkele grootschalige bedrijven gevestigd. Het meest in het oog springend zijn de metaalverwerkende bedrijven die zijn gevestigd aan de Hennepstraat 6, 8 en 12 en aan de Vlasstraat 10. Op het bedrijventerrein Mortakkers is bedrijvigheid tot en met milieucategorie 3.1 rechtstreeks toegestaan. De afstand van deze bedrijven tot aan het plangebied is dusdanig dat er géén sprake is van milieu-hinder voor de woningen.

## <span id="page-31-1"></span>**4.9. Kabels en leidingen**

Indien nodig zal voor aanvang van de werkzaamheden een Klic-melding gedaan worden om te bepalen of kabels en/of leidingen de werkzaamheden kunnen belemmeren.

## <span id="page-32-0"></span>**4.10. Water**

#### *Wettelijk kader*

De watertoets heeft als doel om water als ordenend principe een rol te laten spelen bij ruimtelijke plannen, door alle relevante waterhuishoudkundige aspecten vroegtijdig te betrekken bij de planvorming. De watertoets is vanaf november 2003 wettelijk verplicht. De leidraad van de watertoets is het doorlopen van de drietrapsstrategie voor de omgang met water: vasthouden, bergen, afvoeren. Ook waterkwaliteit, schaarste, verdroging en het tegengaan van verzilting kunnen relevante onderwerpen zijn waarmee rekening gehouden dient te worden.

#### *Motivering en conclusies bodem voor plannen*

Terra Milieu heeft een watertoets uitgevoerd (zie bijlage 5) Op basis van deze toets kan worden geconcludeerd dat voor berging bij een neerslaggebeurtenis met een herhalingstijd van 10 of 100 jaar (gevolg van klimaat‐ verandering) bij een herhalingstijd van 10 jaar: 33 m3 (T=10+10%) bedraagt en bij een herhalingstijd van 100 jaar: 45 m3 (T=100+10%) bedraagt.

#### *Consequenties voor plangebied*

Op basis van de uitgevoerde watertoets zal er een infiltratievoorziening van 45 m3 (bij een T=100) aangebracht worden.

Het perceel ten noorden van de geplande bebouwing is voor agrarische doeleinden in gebruik. Er zal een greppel/sloot worden aangebracht ter plaatse van de perceelgrens. Deze greppel kan worden gebruikt om de benodigde berging van 45 m3 te realiseren en zal ervoor zorgen dat het water direct wordt geïnfiltreerd gezien de zandige bodem.

## <span id="page-32-1"></span>**4.11. Flora en fauna**

#### *Wettelijk kader*

De Flora- en faunawet heeft betrekking op de bescherming van in het wild voorkomende plant- en diersoorten. Deze bescherming heeft als doel het voortbestaan van soorten (géén individuen) te waarborgen. Er geldt echter wel een algemene zorgplicht. Hierbij wordt wel verwacht dat ook rekening gehouden wordt met een individu dat in het veld wordt aangetroffen. Het veroorzaken van schade aan planten en dieren is in principe verboden, tenzij men hier uitdrukkelijke toestemming voor heeft (nee, tenzij principe). De verbodsbepalingen gelden voor circa 500 plant- en diersoorten.

#### *Motivering en conclusies bodem voor plannen*

Buro Maerlant voerde een ecologische quickscan uit (zie bijlage 6). Op basis hiervan kan worden geconcludeerd dat er geen belemmeringen zijn te verwachten op beschermde EHS-gebieden. Binnen het plangebied is er kans op de aanwezigheid van algemene broedende vogels (niet jaarrond beschermd). Door tijdens de realisatie rekening te houden met broedende vogels, zijn effecten redelijker- wijs uit te sluiten. Planologisch zijn er inzake beschermde soorten op voorhand geen belemmeringen te verwachten.

Aanbevolen wordt tijdens de werkzaamheden aan de rekening te houden met het broedseizoen. Derhalve wordt aanbevolen grondwerk en het bouwrijp maken van het plangebied buiten het broedseizoen uit te voeren, óf ruim voor het broedseizoen te starten. Vogels zullen als de werkzaamheden reeds zijn gestart, groenstroken in de directe nabijheid van de werkvakken mijden óf de activiteiten tolereren. De meeste vogels broeden in de periode half maart t/m augustus. Regelmatig (jaarlijks) maaien tot aan de ingrepen voorkomt, dat het plangebied gaat verruigen en een nieuwe situatie kán ontstaan.

#### *Consequenties voor plangebied*

Het beoogde plan voor 4 woningen brengt geen onevenredige schade voor de ecologische waarden met zich mee.

## <span id="page-34-0"></span>**5.PLANVERBEELDING EN PLANREGELS**

## <span id="page-34-1"></span>**5.1. Algemeen**

Dit bestemmingsplan bestaat uit een (digitale) verbeelding, regels en toelichting. De verbeelding en regels vormen tezamen het juridisch bindende gedeelte van dit plan. Beide onderdelen dienen in onderlinge samenhang te worden bezien en toegepast.

Op de verbeelding hebben alle gronden binnen het plangebied een bestemming gekregen. Binnen een bestemming kunnen nadere aanduidingen zijn opgenomen. Deze aanduidingen hebben alleen een juridische betekenis als in de regels aan de betreffende aanduiding een gevolg wordt verbonden. Een aantal aanduidingen heeft juridisch gezien geen betekenis en is uitsluitend opgenomen ten behoeve van de leesbaarheid van de verbeelding (bijvoorbeeld topografische gegevens).

De toelichting heeft geen juridisch bindende werking, aangezien zij in juridisch opzicht geen onderdeel uitmaakt van het bestemmingsplan. Zij heeft wel een belangrijke functie voor de onderbouwing van het plan en de uitleg van bepaalde regels. De toelichting geeft een weergave van de beweegredenen, de onderzoeksresultaten en de beleidsuitgangspunten die aan het bestemmingsplan ten grondslag liggen.

In dit hoofdstuk wordt ingegaan op de juridisch bindende regels. De regels bevatten het juridische instrumentarium voor het regelen van het gebruik van de gronden en de regels over de toegelaten bebouwing.

De regels zijn verdeeld in vier hoofdstukken.

- Hoofdstuk 1 bevat de inleidende regels en bestaat uit twee artikelen. Artikel 1 geeft een omschrijving van de in de regels gehanteerde begrippen. Artikel 2 geeft aan hoe bepaalde afstanden, maten, oppervlakte en inhoud gemeten moeten worden.
- In hoofdstuk 2 zijn de verschillende bestemmingen opgenomen. Per bestemming wordt aangegeven welke functies en doeleinden op de gronden toelaatbaar zijn en wat er hoe er mag worden gebouwd.
- In hoofdstuk 3 worden de algemene regels behandeld, waarbij onder andere gedacht moet worden aan de anti-dubbeltelbepaling en de algemene afwijkingsregels.
- Hoofdstuk 4 bevat regels met betrekking tot het overgangsrecht en de slotregel.

## <span id="page-34-2"></span>**5.2. Toelichting op de planregels**

Hoofdstuk 1 bevat de begripsbepalingen. Deze geven aan wat onder een bepaald begrip wordt verstaan, in die gevallen dat er interpretatieverschillen kunnen ontstaan. Daarnaast worden er regels gegeven over hoe met maatvoering moet worden omgegaan.

 Hoofdstuk 2 bevat de bestemmingsregels. Hierin worden per bestemming regels gegeven voor het gebruik en de bebouwing van de onderliggende gronden. De regels kennen allen eenzelfde opbouw met de volgende leden:

- lid 1 bestemmingsomschrijving;
- lid 2 bouwregels;
- lid 3 specifieke gebruiksregels;
- lid 4 afwijken van de gebruiksregels

De bestemmingsomschrijving is de centrale bepaling van elke bestemming. In de bestemmingsomschrijving worden de binnen een bestemming toegestane functies genoemd. De bouwregels zijn gerelateerd aan de bestemmingsomschrijving. Ook het gebruik van grond en bebouwing is gekoppeld aan de bestemmingsomschrijving.

Daarnaast kan er binnen een bestemming ook een aanduiding zijn opgenomen. Een aanduiding is een teken op de verbeelding (een lijn, figuur, lettercode, etc.). Via een aanduiding wordt in de regels iets specifieks geregeld. Dit kan betrekking hebben op extra mogelijkheden of extra beperkingen voor het gebruik en/of de bebouwing en/of het aanleggen van werken.

In de algemene regels is een aantal algemene bouwvoorschriften, gebruiks- en afwijkingsregels opgenomen, onder andere met betrekking tot de bescherming van landschapswaarden en monumentale bomen.

Tenslotte bevat het bestemmingsplan in hoofdstuk 4 regels voor het overgangsrecht en de naamgeving van het bestemmingsplan.

## <span id="page-36-0"></span>**6.ECONOMISCHE UITVOERBAARHEID**

## <span id="page-36-1"></span>**6.1. Algemeen**

In dit hoofdstuk worden de economische en maatschappelijke uitvoerbaarheid van het plan besproken.

## <span id="page-36-2"></span>**6.2. Grondexploitatiewet**

Bij het opstellen van een nieuw bestemmingsplan dient op grond van artikel 3.1.6 lid 1 sub f van het Besluit ruimtelijke ordening onderzoek plaats te vinden naar de economische uitvoerbaarheid van het plan.

De Wet ruimtelijke ordening maakt het vaststellen van een exploitatieplan verplicht voor een aantal bouwactiviteiten wanneer de bouw planologisch mogelijk wordt gemaakt in een bestemmingsplan, een wijziging van een bestemmingsplan, een projectbesluit of een projectafwijkingsbesluit. De bouwplannen waarbij een exploitatieplan verplicht is staan in artikel 6.2.1 van het Besluit ruimtelijke ordening:

- de bouw van een of meer woningen;
- de bouw van een of meer andere hoofdgebouwen;
- de uitbreiding van een hoofdgebouw met ten minste 1.000 m² of met een of meer woningen;
- de verbouwing van een of meer aangesloten gebouwen die voor andere doeleinden in gebruik of ingericht waren, voor woondoeleinden, mits ten minste 10 woningen worden gerealiseerd;
- de verbouwing van een of meer aaneengesloten gebouwen die voor andere doeleinden in gebruik of ingericht waren, voor detailhandel, dienstverlening, kantoor of horecadoeleinden, mits de cumulatieve oppervlakte van de nieuwe functies tenminste 1.000 m² bedraagt;
- de bouw van kassen met een oppervlakte van ten minste 1.000 m².

Bovendien is een exploitatieplan nodig als locatie-eisen (aan openbare ruimte of woningcategorieën) gesteld moeten worden en/of het bepalen van een tijdvak of fasering noodzakelijk is.

Geen exploitatieplan is nodig indien het verhaal van de kosten van grondexploitatie anderszins verzekerd is én er geen fasering of tijdvak behoeft te worden vastgelegd én geen locatie-eisen (aan openbare ruimte of woningbouwcategorieën) hoeven te worden vastgesteld.

De gemeente Bergeijk en de initiatiefnemer zullen voor dit plan een exploitatie/anterieure overeenkomst ondertekenen.

Middels deze overeenkomst is de economische uitvoerbaarheid van het voorgenomen plan derhalve verzekerd.

## <span id="page-38-0"></span>**7. MAATSCHAPPELIJKE UITVOERBAARHEID**

## <span id="page-38-1"></span>**7.1. Algemeen**

De procedures voor vaststelling van een bestemmingsplan zijn door de wetgever geregeld. Aangegeven is dat tussen gemeente en verschillende instanties waar nodig overleg over het plan wordt gevoerd alvorens een ontwerpplan ter visie gelegd kan worden. Daarnaast is er de gelegenheid om in het voortraject belanghebbenden te laten inspreken conform de gemeentelijke verordening. Pas daarna is de wettelijke procedure met betrekking tot vaststelling van het bestemmingsplan opgestart (artikel 3.8 Wro).

## <span id="page-38-2"></span>**7.2. Vooroverleg**

Het Besluit ruimtelijke ordening (Bro artikel 3.1.1) geeft aan dat burgemeester en wethouders bij de voorbereiding van een bestemmingsplan overleg voeren met de besturen van de betrokken gemeenten en waterschappen en met de diensten van provincie en Rijk die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn.

In het kader van het vooroverleg heeft de provincie Noord-Brabant een reactie ingediend. Deze reactie is samengevat in de nota van inspraak 'voorontwerpbestemmingsplan Gerststraat', zie bijlage 7.

## <span id="page-38-3"></span>**7.3. Inspraakprocedure**

De Wro bevat geen procedurevoorschriften met betrekking tot de inspraak; deze is in de Wro niet verplicht gesteld. Dat neemt niet weg dat het de gemeente vrij staat toch inspraak te verlenen bijvoorbeeld op grond van de gemeentelijke inspraakverordening. In relatie daarmee bepaalt artikel 150 van de Gemeentewet onder meer dat in een gemeentelijke inspraakverordening moet worden geregeld op welke wijze bovenbedoelde personen en rechtspersonen hun mening kenbaar kunnen maken.

Gezien de aard en omvang is gekozen om de inspraakprocedure te doorlopen.

In het kader van de inspraak zijn er 3 inspraakreacties ingediend. Deze reacties gaven aanleiding om het bestemmingsplan aan te scherpen. In de nota van inspraak 'voorontwerpbestemmingsplan Gerstraat' zijn de ingediende inspraakreacties samengevat en beantwoord, zie bijlage 6. Hierin is inzichtelijk gemaakt op welke onderdelen het bestemmingsplan tot aanpassing heeft geleid.

## <span id="page-38-4"></span>**7.4. Zienswijzen**

Vanaf donderdag 10 september 2015 heeft het ontwerpbestemmingsplan "Gerststraat" voor zes weken ter inzage gelegen. Tijdens de inzageperiode zijn er vier schriftelijke zienswijzen ingediend. De zienswijzen gaven aanleiding om het bestemmingsplan op de volgende punten te wijzigen (gewijzigd vast te stellen):

| Artikel               | Wijzigen naar:                                                                                                                                                                                             |
|-----------------------|------------------------------------------------------------------------------------------------------------------------------------------------------------------------------------------------------------|
| 6.2.2, sub d, onder 1 | Het<br>onbebouwde<br>oppervlak<br>achter<br>de<br>achtergevelrooilijn mag niet minder bedragen<br>dan 30 m2<br>, met dien verstande dat altijd een<br>bijbehorend bouwwerk van 6 m2 mag worden<br>gebouwd; |
| Verbeelding           | De bestemming 'Groen' aan de zuidzijde van<br>het<br>plangebied<br>te<br>onderbreken<br>met<br>de<br>bestemming 'Tuin' om zodoende een inrit<br>mogelijk te maken.                                         |

Voor een samenvatting en beantwoording van de ingekomen zienswijzen wordt verwezen naar de Nota van zienswijzen en wijzigingen bestemmingsplan 'Gerststraat' (bijlage 9).