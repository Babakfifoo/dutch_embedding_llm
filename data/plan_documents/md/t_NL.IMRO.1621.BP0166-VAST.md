Bestemmingsplan

# Laan van Romen 25, Berkel en Rodenrijs

Gemeente Lansingerland

## Bestemmingsplan

# Laan van Romen 25, Berkel en Rodenrijs

Gemeente Lansingerland

Toelichting

Regels

Verbeelding Schaal 1:1.000

Datum: juli 2016

Vastgesteld:

7 juli 2016

#### Projectgegevens:

TOE03-0253419-01C REG03-0253419-01C TEK03-0253419-01B

### Identificatienummer:

NL.IMRO.1621.BP0166-VAST

Datum Opsteller(s) Projectleider Vrijgave juli-2016 HvG, MV R. Visscher

# Inhoud

| 1 | Inleiding            |                                  | 1  |
|---|----------------------|----------------------------------|----|
|   | 1.1                  | Aanleiding en doel               | 1  |
|   | 1.2                  | Plangebied                       | 1  |
|   | 1.3                  | Vigerend bestemmingsplan         | 1  |
|   | 1.4                  | Leeswijzer                       | 2  |
| 2 | Planbeschrijving     | 3                                |    |
|   | 2.1                  | Bestaande situatie               | 3  |
|   | 2.2                  | Het initiatief                   | 3  |
|   | 2.3                  | Vertaling in het bestemmingsplan | 5  |
| 3 |                      | Beleidskader                     | 7  |
|   | 3.1                  | Rijksbeleid                      | 7  |
|   | 3.2                  | Provinciaal beleid               | 8  |
|   | 3.3                  | Gemeentelijk beleid              | 11 |
| 4 | Omgevingsaspecten    | 17                               |    |
|   | 4.1                  | Bodem                            | 17 |
|   | 4.2                  | Geluid                           | 18 |
|   | 4.3                  | Externe veiligheid               | 19 |
|   | 4.4                  | Luchtkwaliteit                   | 19 |
|   | 4.5                  | Bedrijvigheid                    | 21 |
|   | 4.6                  | Water                            | 21 |
|   | 4.7                  | Archeologie                      | 27 |
|   | 4.8                  | Cultuurhistorie                  | 29 |
|   | 4.9                  | Natuur                           | 30 |
|   | 4.10                 | Bezonningsstudie                 | 33 |
|   | 4.11                 | Duurzaamheid                     | 34 |
| 5 | Juridische planopzet |                                  | 35 |
|   | 5.1                  | Plansystematiek                  | 35 |
|   | 5.2                  | Opzet van de regels              | 35 |
|   | 5.3                  | De bestemmingen                  | 36 |
| 6 |                      | Economische uitvoerbaarheid      | 37 |
| 7 | Procedures           |                                  |    |
|   | 7.1                  | Vooroverleg en informatie        | 39 |
|   | 7.2                  | Vaststelling                     | 39 |
|   |                      |                                  |    |

### Bijlagen:

| Bijlage 1 | Briefrapport historisch vooronderzoek bodem Laan van Romen 25 te |  |  |
|-----------|------------------------------------------------------------------|--|--|
|           | Berken en Rodenrijs, Antea Group, 22 oktober 2015                |  |  |
| Bijlage 2 | Verkennend bodem- en asfaltonderzoek, Antea Group, 3 mei 2016    |  |  |

- Bijlage 3 Rapport akoestisch onderzoek Laan van Romen te Berkel en Rodenrijs, CroonenBuro5, 13 oktober 2014
- Bijlage 4 Rapport bureauonderzoek Archeologie, Anteagroup, 8 december 2015
- Bijlage 5 Inventariserend archeologisch veldonderzoek, Antea Group, 18 april 2016
- Bijlage 6 Advies bevoegd gezag inzake archeologie, gemeente Lansingerland, 25 mei 2016
- Bijlage 7 Rapportage Quickscan Flora en Fauna, Croonenburo5, 5 oktober 2015
- Bijlage 8 Bezonningsstudie, CroonenBuro5, 9 november 2015
- Bijlage 9 Nota inspraak en overleg en ambtshalve wijzigingen, gemeente Lansingerland, 1 maart 2016
- Bijlage 10 Nota zienswijzen en staat van wijzigingen, gemeente Lansingerland, 7 juli 2016

Ligging en begrenzing plangebied (Bing Maps 2015)

# 1 Inleiding

### 1.1 Aanleiding en doel

De gemeente Lansingerland verleent medewerking aan de herontwikkeling van het perceel Laan van Romen 25 in Berkel en Rodenrijs. Op het perceel staat een kantoor dat niet meer als zodanig in gebruik is. Het planvoornemen bestaat uit de realisering van een appartementengebouw met 19 seniorenwoningen ter plaatse van het bestaande kantoorgebouw. De realisering van de woningen past echter niet binnen de regels van het geldende bestemmingsplan 'Centrum Berkel en Rodenrijs'.

Om de ontwikkeling mogelijk te maken is voorliggend bestemmingsplan opgesteld. Het bestemmingsplan voorziet in een passende juridisch-planologische regeling ten behoeve van de realisatie van het appartementengebouw. Het bestemmingsplan sluit qua systematiek aan bij het geldende bestemmingsplan 'Centrum Berkel en Rodenrijs'.

### 1.2 Plangebied

Het plangebied ligt aan de zuidzijde van het centrum van de kern Berkel en Rodenrijs in het zuidwesten van de gemeente Lansingerland. Het perceel ligt aan de noordzijde van de Laan van Romen. De Laan van Romen vormt de begrenzing van het plangebied aan de noord- en zuidwestzijde. Aan de noord- en zuidoostzijde wordt het plangebied begrensd door de Terpstraat.

De ligging en begrenzing van het plangebied zijn op nevenstaande afbeeldingen weergegeven.

### 1.3 Vigerend bestemmingsplan

Voor het plangebied vigeert het bestemmingsplan 'Centrum Berkel en Rodenrijs' dat 28 maart 2013 is vastgesteld door de gemeenteraad. Het plangebied is grotendeels bestemd als 'Kantoor' met een functieaanduiding 'maatschappelijk' en deels als 'Tuin'. Binnen de bestemming 'Kantoor' is een groot bouwvlak opgenomen met een maximale bouwhoogte van 6 meter. Woningen zijn niet mogelijk binnen de bestemming 'Kantoor'. Voorliggend bestemmingsplan voorziet in een passende bestemming om het appartementengebouw met seniorenwoningen mogelijk te maken.

Uitsnede verbeelding bestemmingsplan 'Centrum Berkel en Rodenrijs' (www.ruimtelijkeplannen.nl)

### 1.4 Leeswijzer

Het bestemmingsplan 'Laan van Romen 25, Berkel en Rodenrijs' bestaat uit drie delen: een verbeelding, regels en een toelichting. De verbeelding en regels vormen het juridisch bindende deel van het bestemmingsplan. De toelichting bevat de motivatie en verantwoording van de keuzes die in het bestemmingsplan zijn gemaakt. Daarnaast zijn in de toelichting onder andere het vigerende beleid en diverse omgevingsaspecten beschreven.

In hoofdstuk 2 van deze toelichting wordt een beschrijving gegeven van de beoogde ontwikkeling. In hoofdstuk 3 wordt ingegaan op het relevante rijks, provinciaal en gemeentelijk beleid. In hoofdstuk 4 worden de relevante omgevingsaspecten uiteengezet. De plansystematiek en de verschillende bestemmingen worden toegelicht in hoofdstuk 5. Hoofdstuk 6 heeft betrekking op de economische uitvoerbaarheid en hoofdstuk 7 bevat een overzicht van de doorlopen procedures.

# 2 Planbeschrijving

In dit hoofdstuk wordt aandacht geschonken aan de beoogde ontwikkeling binnen het plangebied. Het initiatief wordt beschreven, inclusief de inpassing in de directe omgeving. Tot slot wordt aangegeven hoe de vertaling naar het bestemmingsplan heeft plaatsgevonden.

### 2.1 Bestaande situatie

Het plangebied ligt aan de zuidzijde van het centrum van de kern Berkel en Rodenrijs in het zuidwesten van de gemeente Lansingerland. Het perceel ligt aan de noordzijde van de Laan van Romen. Ten oosten van het perceel bevindt zich het politiebureau. Aan de overzijde van de Laan van Romen en ten noordwesten van het perceel zijn woningen aanwezig. Aan de noordoostzijde van het plangebied ligt een parkeerplaats.

Op het perceel zelf is een kantoorgebouw aanwezig dat uit twee bouwlagen bestaat. Aan de zijde van de Laan van Romen is een tuin aanwezig met een ontsluiting naar het parkeerterrein op het perceel. Het kantoor is niet meer als zodanig in gebruik en wordt gesloopt.

Bestaande situatie (Bing Maps 2015)

### 2.2 Het initiatief

Het initiatief bestaat uit de realisatie van een appartementengebouw met 19 appartementen voor senioren. Het appartementengebouw wordt ter plaatse van het huidige kantoorpand gerealiseerd. Het gebouw is georiënteerd op de Laan van Romen en bestaat uit vier bouwlagen met een plat dak.

De 4e bouwlaag zal ten opzichte van de 3e laag minimaal 5 meter naar het noordoosten zijn gelegen (zie ook onderstaande afbeelding). Zowel aan de voorzijde als de achterzijde van het gebouw worden balkons gerealiseerd.

Plattegrond situatie (Ontwerp februari 2016, Architektenburo Houweling)

Het dak bestaat uit een vegetatiedak met zonnepanelen. Ook wordt er een daktuin gerealiseerd. Aan de voorzijde van het pand wordt een tuin gerealiseerd met wadi's voor de infiltratie van regenwater. Er wordt één boom verplaatst, de overige bomen blijven gehandhaafd en er wordt een aantal nieuwe bomen gepland. Ter plaatse van de huidige parkeerplaatsen wordt voorzien in 29 parkeerplaatsen. Het plangebied blijft op dezelfde locatie ontsloten op de Laan van Romen.

Impressie appartementengebouw (Ontwerp februari 2016, Architektenburo Houweling)

Er is sprake van een ruimtelijk en stedenbouwkundig aanvaardbare situatie, mede gezien de ligging in (de directe nabijheid) van het centrum van Berkel en Rodenrijs. Het appartementencomplex draagt bij aan de gewenste verdichting en daarmee versterking van het centrummilieu.

Om de impact op de omgeving te beperken, wordt de 4e laag van het appartementencomplex terugliggend uitgevoerd. Het nieuwe gebouw wordt breder dan het huidige gebouw. Het huidige bestemmingsplan kent echter nog een breder bouwvlak, waardoor het perceel over de gehele breedte bebouwd had kunnen worden. Het zicht via de Terpstraat naar de dorpskern wordt niet beperkt ten opzichte van de huidige situatie. Het zicht op de kerk blijft gelijk. De hoogte van de bebouwing wordt wel hoger, maar het zicht op de kern wordt niet belemmerd. In de directe omgeving zijn meerdere gebouwen aanwezig met een vergelijkbare hoogte. Voorbeelden zijn De Tol (Kerksingel), Hergerborch, Treurniet en een aantal appartementencomplexen aan het Raadhuishof.

Verdichting is gewenst omdat meer mensen in het centrummilieu willen wonen vanwege de voorzieningen. Andersom zorgt dit juist ook voor het behoud van een goed voorzieningenniveau. De indeling op het perceel wordt mede bepaald door het programma en het aantal benodigde parkeerplaatsen. Bouwen in dezelfde rooilijn als het huidige gebouw past naar onze mening beter in het straatbeeld dan de situatie waarbij achterop het perceel wordt gebouwd en het parkeren aan de voorzijde wordt gerealiseerd. Een kleinere footprint van het gebouw zorgt ervoor dat geen gesloten straatwand ontstaat en dat doorzichten naar de kerk behouden blijven, waardoor het centrumgevoel wordt versterkt.

#### 2.3 Vertaling in het bestemmingsplan

Om de realisatie van het appartementengebouw mogelijk te maken is de bestemming 'Wonen' opgenomen. Binnen deze bestemming zijn maximaal 19 wooneenheden toegestaan, al dan niet in combinatie met een beroep aan huis. Daarnaast zijn binnen deze bestemming ondergeschikte voorzieningen zoals parkeervoorzieningen ontsluitingen, erven, paden, groen, water en waterhuishoudkundige voorzieningen toegestaan. Er is een bouwvlak op de verbeelding opgenomen waarbinnen het hoofdgebouw moet worden gerealiseerd. De maximale bouwhoogte bedraagt 13,5 meter.

Aan de zuidwest- en oostzijde van het toekomstige pand is de bestemming 'Tuin' opgenomen. Binnen deze bestemming zijn tevens water- en waterhuishoudkundige voorzieningen toegestaan.

#### CroonenBuro5

6

## 3 Beleidskader

### 3.1 Rijksbeleid

#### 3.1.1 Structuurvisie Infrastructuur en Ruimte

De Structuurvisie Infrastructuur en Ruimte (SVIR), die op 13 maart 2012 door de minister is vastgesteld, is de overkoepelende rijksstructuurvisie voor de ruimtelijke ontwikkeling van Nederland tot 2028, met een doorkijk naar 2040. Het rijksbeleid richt zich op het versterken van de internationale positie van Nederland en het behartigen van de nationale belangen, zoals de hoofdnetwerken voor personen- en goederenvervoer, energie, natuur, waterveiligheid, milieukwaliteit en bescherming van het werelderfgoed. Het beleid met betrekking tot verstedelijking, groene ruimte en landschap laat het Rijk, onder het motto 'decentraal wat kan, centraal wat moet', over aan provincies en gemeenten. Gemeenten krijgen daarbij de ruimte voor kleinschalige natuurlijke groei en voor het bouwen van huizen die aansluiten bij de woonwensen van mensen. Overige sturing op verstedelijking, zoals afspraken over binnenstedelijk bouwen, rijksbufferzones en doelstellingen voor herstructurering, heeft het Rijk losgelaten. Er is enkel nog sprake van een 'ladder voor duurzame verstedelijking' (gebaseerd op de 'SER-ladder'), die is vastgelegd in artikel 3.1.6 van het Besluit ruimtelijke ordening.

Het Rijk streeft naar een concurrerend, bereikbaar, leefbaar en veilig Nederland, doormiddel van een krachtige aanpak die ruimte geeft aan regionaal maatwerk, de gebruiker voorop zet, investeringen prioriteert en ruimtelijke ontwikkelingen en infrastructuur met elkaar verbindt. Om dit doel te bereiken, werkt het Rijk samen met andere overheden. In de SVIR zijn ambities tot 2040 en doelen, belangen en opgaven tot 2028 geformuleerd. Het Rijk heeft drie hoofddoelen geformuleerd:

- het vergroten van de concurrentiekracht van Nederland door het versterken van de ruimtelijk-economische structuur;
- het verbeteren, instandhouden en ruimtelijk zekerstellen van de bereikbaarheid, waarbij de gebruiker voorop staat;
- het waarborgen van een leefbare en veilige omgeving waarin natuurlijke en cultuurhistorische waarden behouden zijn.

Afspraken over verstedelijking, groene ruimte en landschap laat het Rijk over aan de provincies en gemeenten.

#### *Duurzame Verstedelijking*

Om een zorgvuldig gebruik van de schaarse ruimte te bevorderen, is in artikel 3.1.6 lid 2 van het Besluit ruimtelijke ordening een 'ladder voor duurzame verstedelijking' (gebaseerd op de 'SER-ladder') geïntroduceerd. Dat betekent: eerst kijken of er vraag is naar een bepaalde nieuwe ontwikkeling, vervolgens kijken of het bestaande stedelijk gebied of bestaande bebouwing kan worden hergebruikt en mocht nieuwbouw echt nodig zijn, dan altijd zorgen voor een optimale inpassing en bereikbaarheid. 'Omdat de duurzaamheidsladder ook in het provinciale beleid is geborgd, wordt de laddertoets in dat kader uitgevoerd (zie paragraaf 3.2.2).

#### 3.2 Provinciaal beleid

#### 3.2.1 Visie Ruimte en Mobiliteit

Er is sprake van grote veranderingen, zoals een veranderende economie, op sommige plaatsen een krimpende bevolking en meer behoefte aan duurzame energievoorzieningen. Daarnaast verandert het klimaat en de vraag naar mobiliteit. Om deze redenen heeft de provincie de Visie Ruimte en Mobiliteit (VRM) vastgesteld. De visie is op 9 juli 2014 vastgesteld en is per 1 augustus 2014 inwerking getreden.

De Visie Ruimte en Mobiliteit biedt geen vastomlijnd ruimtelijk eindbeeld, maar wel een perspectief voor de gewenste ontwikkeling van Zuid-Holland als geheel. Vier rode draden geven richting aan de gewenste ontwikkeling en het handelen van de provincie:

- 1 beter benutten en opwaarderen van wat er is;
- 2 vergroten van de agglomeratiekracht;
- 3 verbeteren van de ruimtelijke kwaliteit;
- 4 bevorderen van de transitie naar een water- en energie-efficiënte samenleving.

De provincie vangt de groei van de bevolking, de mobiliteit en de economische activiteit vooral op in de bestaande netwerken en bebouwde gebieden. Steden bieden nog volop kansen om te bouwen en te verbouwen. Ze kunnen de hoofdmoot voor hun rekening nemen van de woningen die Zuid-Holland tot 2030 extra nodig heeft. Daardoor kan het landelijk gebied open blijven.

Het plangebied ligt geheel binnen het gebied dat is aangeduid als 'bebouwde ruimte'. De provincie wil de bebouwde ruimte beter benutten. Onder "bebouwde ruimte" wordt het stelsel verstaan van de stedelijke agglomeratie, het systeem van kernen en linten en het logistiek-industrieel systeem. Tegelijkertijd is er het streven om de leefkwaliteit van die bebouwde ruimte te verbeteren. Verder blijven ook buiten de bebouwde ruimte nieuwe woon- en werklocaties mogelijk en wenselijk.

De provincie wil op verschillende manieren bijdragen aan het beter benutten van bebouwde ruimte. Op grond van het Besluit ruimtelijke ordening hanteren gemeenten de "ladder voor duurzame verstedelijking" om de keuze voor en situering van nieuwe woon- en werklocaties te verantwoorden. De provincie bevordert de consequente toepassing van de ladder door deze op te nemen in de Verordening ruimte.

#### *Conclusie*

De voorgenomen ontwikkeling sluit met het opnemen van een woonbestemming aan bij de ambities uit Visie Ruimte en Mobiliteit doordat de locatie beter benut kan worden en wordt opgewaardeerd.

#### 3.2.2 Verordening ruimte 2014

Samen met de Visie Ruimte en Mobiliteit is de Verordening ruimte op 9 juli 2014 vastgesteld. De verordening is vastgesteld met het oogmerk van juridische doorwerking van een deel van het ruimtelijk beleid en bevat daarom regels voor bestemmingsplannen en daarmee gelijkgestelde ruimtelijke plannen.

De verordening bevat regels voor de ruimtelijke ontwikkelingen binnen het grondgebied van de provincie, waar gemeenten zich aan moeten houden. Belangrijk in het provinciaal ruimtelijk beleid is het tegengaan van verstedelijking in het landelijk gebied. In de verordening is aangegeven dat regionale afstemming met betrekking tot wonen bij voorkeur via regionale woonvisies plaatsvindt.

De provincie stelt, in artikel 2.1.1 lid 1 van de verordening, de volgende eisen aan een bestemmingsplan dat een nieuwe stedelijke ontwikkeling mogelijk maakt:

- Trede 1 de stedelijke ontwikkeling voorziet in een actuele behoefte, die zo nodig regionaal is afgestemd;
- Trede 2 in die behoefte wordt binnen het bestaand stads- en dorpsgebied voorzien door benutting van beschikbare gronden door herstructurering, transformatie of anderszins, of
- Trede 3 indien de stedelijke ontwikkeling niet binnen het bestaand stads- en dorpsgebied van de betreffende regio kan plaatsvinden, wordt gebruik gemaakt van locaties die:
	- I gebruikmakend van verschillende middelen van vervoer, passend ontsloten zijn of als zodanig worden ontwikkeld,
	- II passen in de doelstellingen en richtpunten van de kwaliteitskaart van de Visie ruimte en mobiliteit, waarbij artikel 2.2.1. van toepassing is, en
	- III zijn opgenomen in het Programma ruimte, voor zover het gaat om locaties groter dan 3 hectare.

In artikel 2.1.1 lid 3 van de verordening is het volgende opgenomen:

Gedeputeerde Staten kunnen bij aanvaarding van een regionale visie aangeven in hoeverre de ladder voor duurzame verstedelijking op regionaal niveau geheel of gedeeltelijk is doorlopen. In de toelichting van het bestemmingsplan als bedoeld in het eerste lid, kan in dat geval worden verwezen naar de regionale visie als motivering of gedeeltelijke motivering dat de stedelijke ontwikkeling voldoet aan het eerste lid.

#### Laddertoets voor dit plan, trede 1 (actuele behoefte en regionale afstemming)

Het onderhavige plan voor het perceel Laan van Romen 25 betreft een stedelijke ontwikkeling, waarbij 19 seniorenwoningen worden gerealiseerd. Deze ontwikkeling voorziet in een actuele behoefte en is regionaal afgestemd.

In de regionale woonvisie ('woningmarktafspraken Regio Rotterdam 2014-2020') zijn afspraken gemaakt over de bouw van woningen tot 2020. De geconstateerde vraag naar woningen is daarbij afgezet tegen het bestaande planaanbod van de gemeenten. Lansingerland mag gemiddeld 400 woningen per jaar bouwen. Dit aantal wordt ingevuld met het bestaande planaanbod van de gemeente (harde plancapaciteit en plannen waarvoor een principebesluit tot medewerking is genomen). Onderhavige ontwikkeling aan de Laan van Romen 25 maakt onderdeel uit van dit bestaande planaanbod.

Gedeputeerde Staten van provincie Zuid-Holland hebben in hun brief van 3 november 2015 (kenmerk PZH-2015-533664661) de regionale woonvisie aanvaard als kader voor de verantwoording van de woningbouwopgave in bestemmingsplannen. Deze aanvaarding geldt tot het moment waarop Gedeputeerde Staten een besluit nemen over de actualisering van de regionale woonvisie in 2017 op basis van de nieuwe woningbehoefteraming en bevolkingsprognose (WBR en BP). Tot die tijd kan met een verwijzing naar de regionale woonvisie als onderbouwing van de eerste trede van de ladder worden volstaan.

#### Laddertoets voor dit plan, trede 2 (binnen bestaand stads- en dorpsgebied)

De provincie verstaat onder 'bestaand stads- en dorpsgebied' (BSD): het bestaand stedenbouwkundig stelsel van bebouwing, met inbegrip van daartoe bouwrijp gemaakte terreinen, ten behoeve van wonen, dienstverlening, bedrijvigheid (uitgezonderd glastuinbouw), detailhandel of horeca, alsmede de daarbij behorende openbare of sociaalculturele voorzieningen, stedelijk groen en infrastructuur.

Bestaand stads- en dorpsgebied (09-12-2014)

Uitsnede kaart Bestaand stads en dorpsgebied (BSD) Verordening ruimte met in blauw het plangebied

Op 9 december 2014 heeft Gedeputeerde Staten de kaart Bestaand stads- en dorpsgebied vastgesteld. De kaart dient als illustratie en verduidelijkt wat de provincie verstaat onder BSD. Het plangebied ligt binnen het BSD en voorziet in een transformatie. Een leegstaand kantoorgebouw wordt gesloopt en daarvoor in de plaats komt een appartementengebouw.

#### *Conclusie*

De voorgenomen ontwikkeling voldoet aan de regels van de Verordening Ruimte 2014 en de daarin opgenomen ladder voor duurzame verstedelijking.

#### 3.3 Gemeentelijk beleid

#### 3.3.1 Toekomstvisie Lansingerland

Hoe Lansingerland zich in hoofdlijnen gaat ontwikkelen, is geschetst in de Toekomstvisie 'Lansingerland op weg naar 2040'. De toekomstvisie is geen draaiboek waarin staat vermeld wat er precies gaat gebeuren en in welk jaar iets gerealiseerd moet zijn. Het is een notitie die richting geeft en periodiek wordt herzien.

In de visie is aangegeven dat de bevolkingssamenstelling van Lansingerland wijzigt in de komende 30 jaar. De vergrijzing is na 2015 in Lansingerland sterker dan in de rest van Nederland. Het komende decennium moet een woningvoorraad worden opgebouwd die aansluit bij de nieuwe samenstelling. Dit vraagt om een bijstelling van het huidige woningbouwprogramma. Minder gezinswoningen, andere inrichting van buurten en meer levensloopbestendige woningen zijn de belangrijkste bijstellingen. Na 2025 vindt geen grootschalige uitbreiding van de bebouwde kom meer plaats. Uitbreiding van de woningbouwvoorraad wordt gerealiseerd door meer woningen te bouwen in wijken die vernieuwd gaan worden.

#### *Conclusie*

De beoogde ontwikkeling voorziet in appartementen voor senioren en past daarmee binnen de toekomstvisie voor Lansingerland.

#### 3.3.2 Structuurvisie Lansingerland 2025

Op 18 februari 2010 is de Structuurvisie Lansingerland 2025 vastgesteld door de gemeenteraad van Lansingerland. De structuurvisie geeft de gewenste ruimtelijke ontwikkeling tot 2025 en een doorkijk naar de lange termijn. De structuurvisie geeft daarmee ook een doorkijk na de afronding van de VINEX-taakstelling. Bij de structuurvisie hoort een uitvoeringsprogramma waarin wordt aangegeven op welke wijze de beoogde ontwikkelingsprojecten tot realisatie kunnen komen.

De koers voor de gemeente Lansingerland is:

- aantrekkelijk suburbaan wonen;
- leefbaar, zorgzaam en met eigen identiteit;
- ontspannen groene en recreatieve gemeente;
- een aantrekkelijk vestigingsklimaat voor bedrijven en het verder ontwikkelen van de greenport.

Beheer en kwaliteitsverbetering van het suburbane woon- en leefklimaat in de bestaande woongebieden staat voorop. Het plangebied valt binnen een gebied dat op structuurvisie kaart is aangeduid als 'versterking centrumfunctie bestaande dorpskernen' binnen het kader 'aantrekkelijk suburbaan wonen, leefbaar en zorgzaam'. Beheer en kwaliteitsverbetering van het suburbane woon- en leefklimaat in de bestaande woongebieden staat voorop. Met 'zorgzame wijken' wil Lansingerland wijken bieden met een passend aanbod van woningen, voorzieningen, activiteiten en diensten die erop gericht zijn ervoor te zorgen dat iedereen zo lang mogelijk zelfstandig in een eigen huis of leefomgeving kan blijven wonen. Een compleet aanbod van goed bereikbare voorzieningen is hierbij uitgangspunt. Kwaliteitsverbetering van openbaar groen met voldoende speelplaatsen en voldoende parkeerplaatsen verdient ook extra aandacht.

Het in stand houden en versterken van het voorzieningenniveau in de bestaande winkelcentra van de dorpen is uitgangspunt. Aandachtpunt daarbij is het behoud van het cultuurhistorisch waardevolle karakter van de oude dorpskernen en linten. Het beleid is gericht op concentratie van detailhandel en horeca in de bestaande dorpscentra om de bestaande structuur te versterken.

Binnen het stedelijk gebied wordt de komende jaren een aantal woningbouwlocaties afgerond. Daarnaast is incidenteel herstructurering van verouderde delen van de woningvoorraad aan de orde. Waar mogelijk worden kansen benut voor het uitplaatsen van (milieu)hinderlijke bedrijven en functies (die qua schaal en of activiteit niet meer passen in de stedenbouwkundige structuur) uit de kernen. Bij inbreiding wordt gewaakt

voor teveel verdichting, om het landelijke groene (suburbane) karakter van de gemeente te behouden.

Het plangebied ligt op de grens van het centrumgebied, waarin het beleid is gericht op het in stand houden en versterken van het voorzieningenniveau in de bestaande winkelcentra. In het centrum van Berkel is voorzien in 500 nieuwe woningen. Voorliggend bestemmingsplan maakt een appartementengebouw voor senioren mogelijk op de locatie van een kantoorgebouw. De ontwikkeling draagt bij aan een passend aanbod van woningen die erop gericht zijn ervoor te zorgen dat iedereen zo lang mogelijk zelfstandig in een eigen huis of leefomgeving kan blijven wonen. Er is sprake van een herstructurering waarbij de dichtheid in het gebied niet toeneemt.

#### *Conclusie*

De beoogde ontwikkeling past binnen het kader van de gemeentelijke structuurvisie.

#### 3.3.3 Woonvisie Lansingerland

Op 9 juli 2015 heeft de gemeenteraad van Lansingerland de Woonvisie 2015 – 2020 vastgesteld. De visie geeft richting aan het beleid op het vlak van woningen, woonomgeving, woningbouw en doelgroepen van woonbeleid. De gemeente Lansingerland wil samen met haar partners investeren in een groene en duurzame leefomgeving, waar alle inwoners veilig en prettig kunnen wonen, werken en recreëren, met een gevarieerd woningaanbod, passend bij de sociale en demografische opbouw van de samenleving, met behoud van historische en culturele waarden. Uit deze woonmissie volgen drie beleidsdoelen:

- 1 Behouden/ vergoten van keuzevrijheid en een gevarieerd woningaanbod.
- 2 Bieden van gevarieerde en veilige woonmilieus waarbij het dorpse en landelijke karakter worden bekrachtigd.
- 3 Versterken van een duurzame woon- en leefomgeving.

Wat betreft woningen voor senioren is in de woonvisie aangegeven dat de gemeente het als een belangrijke randvoorwaarde bij het opstarten van nieuwbouwprojecten dat ouderen zo lang mogelijk in hun eigen woning kunnen blijven wonen en een locatie waar voorzieningen en openbaar vervoer en de aanwezigheid van leeftijdgenoten nabij zijn.

In de uitvoeringsmaatregelen van de woonvisie is aangegeven dat er gemiddeld de komende jaren 400 woningen per jaar in de gemeente worden gebouwd. Bij nieuwbouw wordt differentiatie in huizentypen, prijscategorieën en doelgroepen toegepast. Dit komt de leefbaarheid ten goed. Daarnaast is het treffen van duurzaamheidsmaatregelen van belang.

#### *Conclusie*

De beoogde ontwikkeling past binnen het kader van de woonvisie. Er wordt voorzien in een appartementengebouw met 19 appartementen voor senioren, waarbij zorg wordt gedragen voor de kwaliteit van de leefomgeving en duurzaamheid.

#### 3.3.4 Welstandsnota

De gemeente Lansingerland heeft de ambitie om uit te groeien tot een aantrekkelijke parkstad waarin het goed wonen, werken en recreëren is. Om die ambitie te verwezenlijken voert de gemeente een uitgesproken ruimtelijk kwaliteitsbeleid. De welstandsnota, die op 26 april 2012 is vastgesteld, vormt hierin een belangrijke bouwsteen. Het welstandsbeleid zoals dat in deze nota wordt uiteengezet, is bedoeld om de ruimtelijke kwaliteit van de gemeente Lansingerland te behouden en te stimuleren.

Het welstandsbeleid van Lansingerland is uitgewerkt op basis van de volgende vier welstandsniveaus:

- welstandsvrij: hier zijn redelijke eisen van welstand van toepassing;
- vrij met excessenregeling: bij dit welstandsniveau zijn enkele minimale welstandscriteria van toepassing;
- licht: de preventieve welstandsbeoordeling is primair gericht op het bewaren van de stedenbouwkundige en architectonische samenhang;
- bijzonder: de welstandsbeoordeling is gericht op het stimuleren van de beeldkwaliteit in alle facetten. De gemeente wil hier duidelijke regie voeren op de ruimtelijke kwaliteit.

Daarnaast zijn in het plangebied gebiedsgerichte welstandscriteria geformuleerd.

Het plangebied ligt binnen de historische kern van Berkel en valt binnen het welstandsniveau 'bijzonder'. Uitgangspunt voor het welstandsbeleid is het versterken van de bestaande kwaliteit van het kernwinkelgebied met dorpse karakteristiek. Daarbij dienen de ruimtelijke en functionele structuur en het verblijfsklimaat versterkt te worden.

#### *Conclusie*

Het plan wordt in het kader van de omgevingsvergunning voor het bouwen getoetst door de welstandscommissie.

#### 3.3.5 Nota parkeren Lansingerland en nota parkeernormen

In de Nota parkeren Lansingerland zijn de hoofdlijnen voor het auto- en fietsparkeerbeleid voor de periode 2013 – 2020 vastgelegd. Uniformering van de parkeernormen voor de kernen van Lansingerland en het behoedzaam uitbreiden van parkeergelegenheid i.v.m. openbaar groen en buitenspeelruimte is de ambitie. Bij auto- en fietsparkeren moet telkens gezocht worden naar de juiste balans tussen: bereikbaarheid, leefbaarheid en economie. In het kader van het gemeentelijke duurzame mobiliteitsbeleid wordt ingezet op milieuvriendelijke vervoerwijzen, ketenmobiliteit en mobiliteitsmanagement. Automobiliteit mág, maar binnen grenzen van schaarste aan ruimte, milieu, veiligheid en geld. Er moeten keuzes gemaakt worden, waarbij het belang van een betere bereikbaarheid en het economisch functioneren afgewogen wordt tegen het belang van leefbaarheid. Ook de burger moet keuzes maken.

In het ontwerp van het appartementencomplex is rekening gehouden met 1,8 pp per woning. Dit is de norm die de 'Nota parkeernormen gemeente Lansingerland' hanteert voor huurappartementen in de categorie 'duur'. Voor 19 appartementen zijn derhalve (19 x 1,8=) 34 parkeerplaatsen benodigd. Van de norm 1,8 is het bewonersaandeel 1,5 en het bezoekersaandeel 0,3. Op het eigen terrein worden 29 parkeerplaatsen gerealiseerd. Hiermee kan op eigen terrein in ieder geval het bewonersaandeel worden gerealiseerd. Voor de overige 5 benodigde parkeerplaatsen voor bezoekers kan gebruik worden gemaakt van de openbare parkeerplaatsen langs de weg. Uit recent parkeeronderzoek (maart 2016) in het centrum van Berkel en Rodenrijs blijkt dat dit mogelijk is zonder dat er een onaanvaardbare parkeerdruk ontstaat.

#### *Conclusie*

De beoogde ontwikkeling voldoet aan de gemeentelijke normen voor parkeren.

#### CroonenBuro5

#### 16

# 4 Omgevingsaspecten

Op grond van het bepaalde in het Besluit ruimtelijke ordening (Bro) is het bij het opstellen van een bestemmingsplan verplicht om inzicht te bieden in de relevante milieu- en omgevingsaspecten. In dit hoofdstuk is een verantwoording voor deze aspecten opgenomen.

#### 4.1 Bodem

Voor locaties waar nieuwe (woning)bouwmogelijkheden zijn opgenomen, dient een bodemonderzoek (conform NEN 5740) te worden verricht om eventuele bodem- en/of grondwaterverontreinigingen in kaart te brengen.

#### 4.1.1 Historisch bodemonderzoek

Antea Group heeft in oktober 2015 een historisch vooronderzoek uitgevoerd om het voormalige en huidige gebruik van het perceel in beeld te brengen om potentieel verdachte activiteiten in beeld te brengen en de bodemkwaliteit vast te stellen.1 Het onderzoeksrapport is als bijlage bij de toelichting opgenomen. Hierna zijn de conclusies opgenomen.

Uit de resultaten van het vooronderzoek blijkt dat er geen concrete aanwijzingen zijn dat er op het perceel of in de omgeving van het perceel activiteiten hebben plaatsgevonden die de bodemkwaliteit negatief hebben beïnvloed. De resultaten van het vooronderziek vormen geen belemmering voor de voorgenomen bestemmingsplanwijziging naar wonen.

#### 4.1.2 Verkennend bodem- en asfaltonderzoek

Antea Group heeft in maart en april 2016 een verkennend bodem- en asfaltonderzoek uitgevoerd2. Het onderzoeksrapport is als bijlage bij de toelichting opgenomen. Hierna zijn de conclusies opgenomen.

In de zintuiglijk schone grond is een licht tot matig verhoogd gehalte aan lood aangetoond. Daarnaast bevat de zintuiglijk schone grond licht verhoogde gehalten aan kwik, koper en PAK. De sporen puin bevattende ondergrond bevat een licht verhoogd gehalte aan lood. De aanwezige slakkenlaag is indicatief geanalyseerd op het standaardpakket en bevat getoetst aan de bodemnormering een licht verhoogd gehalten aan minerale olie en molybdeen.

Het grondwater bevat een licht verhoogde concentraties aan barium.

Het asfalt bevat geen gehalte aan PAK boven de 75 mg/kg d.s. en wordt derhalve beoordeeld als geschikt voor acceptatie.

<sup>1</sup> Antea Group, Briefrapport historisch vooronderzoek Laan van Romen 25 te Berken en Rodenrijs, 406032, 22 oktober 2015

<sup>2</sup> Antea Group, Rapport verkennend bodem- en asfaltonderzoek Laan van Romen 25 te Berkel en Rodenrijs, 408506, 3 mei 2016

De vooraf opgestelde hypothese 'onverdachte locatie' wordt verworpen, vanwege het aantreffen van een matig verhoogd gehalte in de grond en licht verhoogde concentraties in het grondwater.

De onderzoeksresultaten geven geen aanleiding tot het uitvoeren van vervolgonderzoek, omdat de gemeten concentraties kleiner zijn dan de betreffende interventiewaarde. De resultaten vormen geen milieuhygiënische belemmering voor het gebruik van de locatie.

#### *Conclusie*

Het aspect bodem vormt geen belemmering voor voorliggend bestemmingsplan.

#### 4.2 Geluid

Conform de Wet geluidhinder heeft iedere weg een onderzoekszone waarbinnen een akoestisch onderzoek dient te worden verricht indien de bouw van geluidgevoelige bebouwing (zoals scholen) mogelijk wordt gemaakt. Uitzonderingen hierop zijn wegen waarvoor een 30 km zone geldt en wegen die als woonerf zijn aangeduid.

Door CroonenBuro5 is een akoestisch onderzoek uitgevoerd om de geluidbelasting op de gevels van het appartementengebouw in beeld te brengen.3 Conform de Wet geluidhinder heeft de Raadhuislaan (50 km/uur) een onderzoekzone van 200 meter en valt derhalve de woningbouwlocatie binnen de zone binnen het regime van de Wet geluidhinder. Uit de resultaten blijkt dat, vanwege de Raadhuislaan, alle woningen voldoen aan de voorkeursgrenswaarde van 48 dB. Daarmee zijn er in het kader van de Wet geluidhinder geen akoestische belemmeringen voor de bouw van het appartementengebouw.

Ter beoordeling van het woon- en leefklimaat is, in het kader van de Wet ruimtelijke ordening, ook de geluidbelasting vanwege de Laan van Romen en de Terpstraat cumulatief berekend. Uit de resultaten van de berekeningen blijkt dat de voorgevels van de woningen een geluidbelasting hebben tot maximaal 55 dB. Daarmee is er voor deze gevels sprake van een matig akoestisch klimaat. Omdat alle woning een geluidluwe (achter)gevel hebben waaraan geluidgevoelige ruimten kunnen worden gesitueerd en alle woningen aan de binnenwaarde conform het Bouwbesluit moeten voldoen, kan gesteld worden dat er sprake is van een redelijk tot goed woon- en leefklimaat.

Naast het wegverkeer op de omliggende wegen is ook een parkeerterrein ten oosten van het plangebied aanwezig. Op dit parkeerterrein is sprake van 600-1000 verkeersbewegingen per etmaal. De afstand van de parkeerplaatsen is echter dusdanig groot dat kan worden gesteld dat de geluidbelasting lager is dan 48 dB. Hiermee wordt voldaan aan de voorkeursgrenswaarde en zijn er geen akoestische belemmeringen voor de bouw van het appartementengebouw.

<sup>3</sup> CroonenBuro5, Rapport akoestisch onderzoek Laan van Romen te Berkel en Rodenrijs, RAO01-0253419- 01B, 16 februari 2016

#### *Conclusie*

Akoestiek vormt geen belemmering voor voorliggend bestemmingsplan.

#### 4.3 Externe veiligheid

Externe veiligheid betreft het risico dat aan bepaalde activiteiten is verbonden voor niet bij de activiteit betrokken personen. Het externe veiligheidsbeleid richt zich op het voorkomen en beheersen van risicovolle bedrijfsactiviteiten en van risicovol transport. Het gaat daarbij om de bescherming van individuele burgers en groepen tegen ongevallen met gevaarlijke stoffen. Risicobronnen kunnen worden onderscheiden in risicovolle inrichtingen (waaronder lpg-tankstations), vervoer van gevaarlijke stoffen en buisleidingen. Om voldoende ruimte te scheppen tussen een risicobron en personen of objecten die risico lopen (kwetsbare of beperkt kwetsbare objecten) moeten vaak afstanden in acht worden genomen. Ook ontwikkelingsmogelijkheden die ingrijpen in de personendichtheid kunnen om onderzoek vragen.

Het beoordelingskader voor risicovolle inrichtingen wordt gevormd door het Besluit externe veiligheid inrichtingen (Bevi). Voor het vervoer van gevaarlijke stoffen geldt het Besluit externe veiligheid transportroutes (Bevt), waarin de Basisnetten voor weg, spoor en water zijn vastgelegd. Voor buisleidingen geldt het Besluit externe veiligheid buisleidingen (Bevb).

In of nabij het plangebied zijn geen risicovolle transportroutes of leidingen aanwezig.

Op het perceel Rodenrijseweg 7 bevond zich het bedrijf Treurniet Mengvoeders dat voorzag in de opslag van veevoer en als gevolg van een stofexplosie van gevaarlijke stoffen een risicovolle inrichting betrof. De bedrijfsvoering van dit bedrijf is inmiddels beëindigd. Het bedrijf heeft derhalve geen invloed op het plangebied.

#### *Conclusie*

Externe veiligheid vormt geen belemmering voor voorliggend bestemmingplan.

#### 4.4 Luchtkwaliteit

In hoofdstuk 5 van de Wet milieubeheer is de regelgeving met betrekking tot luchtkwaliteit vastgelegd. In artikel 5.16 is vastgelegd dat bestuursorganen bevoegdheden, zoals het vaststellen van een bestemmingsplan of het nemen van een projectbesluit, mogen uitoefenen wanneer sprake is van één van de volgende gevallen:

- a Er is geen sprake is van een (dreigende) overschrijding van de grenswaarden.
- b De concentratie van de desbetreffende stoffen in de buitenlucht verbetert of blijft ten minste gelijk.
- c Het plan draagt 'niet in betekenende mate' bij aan de concentratie van de desbetreffende stoffen in de buitenlucht.
- d De ontwikkeling is opgenomen in een vastgesteld programma, zoals het Nationaal Samenwerkingsprogramma Luchtkwaliteit (NSL).

Een nadere uitwerking van de regelgeving met betrekking tot het begrip 'niet in betekende mate' is vastgelegd in het 'Besluit niet in betekende mate' en de 'Regeling niet in betekenende mate'. In de Regeling zijn categorieën van gevallen benoemd die in ieder geval als 'niet in betekenende mate' worden aangemerkt en waarvoor toetsing aan de grenswaarden dus zonder meer achterwege kan blijven. Er is blijkens deze regeling geen onderzoek nodig voor 'woningbouwlocaties, indien een dergelijke locatie, in geval van één ontsluitingsweg, netto niet meer dan 1.500 nieuwe woningen omvat, dan wel, in geval van twee ontsluitingswegen met een gelijkmatige verkeersverdeling, netto niet meer dan 3.000 woningen omvat'.

In het plangebied worden maximaal 19 woningen mogelijk gemaakt. Het aantal nieuwe woningen blijft derhalve ruimschoots onder de drempel van 1.500 woningen. Geconcludeerd kan worden dat het plan 'niet in betekenende mate' bijdraagt. Hiermee wordt voldaan aan artikel 5.16 lid c van de Wet milieubeheer.

Nader onderzoek naar de invloed op de luchtkwaliteit is daarmee niet nodig.

Ter onderbouwing is de NIBM-tool van het ministerie van Infrastructuur en Milieu ingevuld. Deze tool kan worden gebruikt voor kleinere plannen die effect kunnen hebben op de luchtkwaliteit. Met de tool kan op een eenvoudige en snelle manier worden bepaald of een plan niet in betekenende mate bijdraagt (NIBM) aan de concentratie van een stof in de buitenlucht. Voor onderhavig plan is de NIBM-berekening uitgevoerd, waarbij de appartementen als reguliere woningen zijn aangemerkt met een verkeersaantrekking van 8 motorvoertuigbewegingen per dag en een percentage vrachtverkeer van 0%.

Opgemerkt wordt dat dit een overschatting is van de werkelijke situatie. De seniorenwoningen zullen namelijk veel minder verkeer genereren.

Zelfs met deze overschatte situatie voldoet het plan nog aan de grenswaarden voor NIBM. De berekende concentraties voor NO2 en PM10 bedragen namelijk respectievelijk 0,14 en 0,03 microgram per m3. Dit is minder dan de grens voor 'Niet in betekenende mate' van 1,2 microgram per m3.

| Extra verkeer als gevolg van het plan                          |               |      |  |  |
|----------------------------------------------------------------|---------------|------|--|--|
| Extra voertuigbewegingen (weekdaggemiddelde)                   |               | 152  |  |  |
| Aandeel vrachtverkeer                                          | 0.0%          |      |  |  |
| Maximale bijdrage extra verkeer                                | NO2 in ug/m3  | 0.14 |  |  |
|                                                                | PM10 in ug/m3 | 0.03 |  |  |
| Grens voor "Niet In Betekenende Mate" in uq/m3                 |               | 1.2  |  |  |
| Conclusie                                                      |               |      |  |  |
| De bijdrage van het extra verkeer is niet in betekenende mate; |               |      |  |  |
| geen nader onderzoek nodig                                     |               |      |  |  |

#### *Conclusie*

De luchtkwaliteitseisen leveren geen belemmeringen op voor dit bestemmingsplan.

#### 4.5 Bedrijvigheid

In de omgeving van het plangebied zijn verschillende bedrijven aanwezig. De milieuhinder die bedrijven veroorzaken kan globaal worden beoordeeld met behulp van de methodiek van de VNG-handreiking 'Bedrijven en milieuzonering' (2009). In deze handreiking is een bedrijvenlijst opgenomen, die informatie geeft over de milieukenmerken van verschillende typen bedrijven. In de lijst is op basis van een aantal factoren (waaronder geluid, geur en gevaar) een indicatie gegeven van de afstand tussen bedrijven en hindergevoelige functies (zoals woningen) waarmee gemeenten bij ruimtelijke ontwikkelingen rekening kunnen houden.

Van belang voor het plangebied zijn het pensioenkantoor op het perceel Laan van Romen 4, het politiebureau op het perceel Laan van Romen 10 en de nutsvoorziening op het perceel Terpstraat 14/16.

Voor deze bedrijven geldt een richtafstand van 10 meter tot gevoelige bestemmingen. Aan deze richtafstand wordt voor alle bedrijven voldaan. Op het perceel Rodenrijseweg 7 bevond zich het bedrijf Treurniet Mengvoeders dat voorzag in de opslag van veevoer. De bedrijfsvoering van dit bedrijf is beëindigd. Op basis van het vigerende bestemmingsplan zijn op dit perceel uitsluitend bedrijven in de milieucategorieën 1 en 2 toegestaan. Aan de richtafstand voor deze bedrijven wordt ook voldaan.

#### *Conclusie*

Bedrijvigheid vormt geen belemmering voor voorliggend bestemmingplan.

#### 4.6 Water

Bij elke ruimtelijke ontwikkeling is het opstellen van een waterparagraaf verplicht gesteld, mede in relatie tot de watertoets. In deze paragraaf wordt verwoord hoe er in het plan met de aspecten water en ruimte rekening wordt gehouden, in relatie tot enerzijds het waterbeleid en anderzijds de waterhuishouding.

In het kader hiervan is navolgende watertoets opgesteld.

#### 4.6.1 Beleid

Er is een groot aantal beleidsstukken dat betrekking heeft op de waterhuishouding. Hieronder wordt één en ander uiteengezet.

#### Europees en Rijksbeleid

*Nationaal Waterplan*

Het Nationaal Waterplan is opgesteld voor de planperiode 2009 - 2015. Het Nationaal Waterplan is in december 2009 door de ministerraad vastgesteld.

Het Nationaal Waterplan beschrijft de hoofdlijnen van het nationale waterbeleid. Het rijk streeft naar een duurzaam en klimaatbestendig waterbeheer en heeft de ambitie om de komende decennia te investeren in bescherming tegen overstromingen en in de zoetwatervoorziening.

Voor een duurzaam en klimaatbestendig watersysteem is het van belang bij ruimtelijke ontwikkelingen rekening te houden met waterhuishoudkundige eisen op de korte en de lange termijn. Om een duurzaam en klimaatbestendig watersysteem te bereiken moet het water meer bepalend zijn bij de besluitvorming over grote ruimtelijke opgaven dan voorheen. De mate van bepalendheid wordt afhankelijk gesteld van, onder meer, de omvang en de aard van de ingrepen, bestaande functies, nieuwe andere ruimteclaims en de bodemgesteldheid van een gebied.

Op basis van de Wet ruimtelijke ordening heeft het Nationaal Waterplan voor de ruimtelijke aspecten de status van structuurvisie. Het Nationaal Waterplan is gedetailleerder dan de SVIR en blijft als uitwerking van de SVIR bestaan. Specifiek gaat het over de gebieden die deel uitmaken van de ruimtelijke hoofdstructuur, het IJsselmeer, de Noordzee en de rivieren. Hiervoor geldt de AMvB Ruimte.

Ook de bescherming van vitale functies en kwetsbare objecten is een onderwerp van nationaal belang. Hiervoor wordt een afzonderlijke AMvB opgesteld.

#### *Waterwet*

De Waterwet regelt het beheer van de waterkeringen, het oppervlaktewater en het grondwater, verbetert de samenhang tussen waterbeleid en ruimtelijke ordening en zorgt voor een eenduidige bestuurlijke procedure en daarbij behorende rechtsbescherming voor besluiten. De Waterwet dient als paraplu om de Kaderrichtlijn Water (KRW) te implementeren en geeft ruimte voor implementatie van toekomstige Europese richtlijnen.

#### *Nationaal Bestuursakkoord Water (actueel)*

In het Nationaal Bestuursakkoord Water (NBW) is het kabinetsstandpunt over het waterbeleid in de 21e eeuw vastgelegd. De hoofddoelstellingen zijn: het waarborgen van het veiligheidsniveau bij overstromingen en het verminderen van wateroverlast. Daarbij wordt de voorkeur gegeven aan ruimtelijke maatregelen boven technische maatregelen.

In het NBW is ook de watertoets als procesinstrument opgenomen. De watertoets is het proces van vroegtijdig informeren, adviseren en beoordelen van waterhuishoudkundige aspecten in ruimtelijke plannen en besluiten. Het doel van dit instrument is waarborgen dat de waterhuishoudkundige doelstellingen expliciet in beschouwing worden genomen als het gaat om waterhuishoudkundige relevante ruimtelijke plannen en besluiten. Uitvoering van de watertoets betekent in feite dat de gemeente en de waterbeheerder samenwerken bij het uitwerken van ruimtelijke plannen, zodat problemen in het gebied zelf en de omgeving worden voorkomen.

De watertoets is sinds 2003 verankerd in het Besluit ruimtelijke ordening (Bro) en hiermee verplicht voor alle ruimtelijke plannen en besluiten.

#### *Kaderrichtlijn water*

Op 22 december 2000 is de Europese Kaderrichtlijn Water van kracht geworden. De KRW geeft een kader voor de bescherming van de ecologische en chemische kwaliteit van oppervlaktewater en grondwater.

Zo dienen alle waterlichamen in 2015 een "goede ecologische toestand" (GET) te hebben bereikt en dienen sterk veranderende c.q. kunstmatige wateren in 2015 een "goed ecologisch potentieel" (GEP) te hebben bereikt. De chemische toestand dient in 2015 voor alle wateren (natuurlijk en kunstmatig) goed te zijn.

#### *Waterbeheer 21e eeuw (WB21)*

In september 2000 heeft de commissie Waterbeheer 21e eeuw advies uitgebracht over het toekomstig waterbeheer in Nederland. Belangrijk onderdeel van WB21 is het uitgangspunt van ruimte voor water. Er mag geen afwenteling plaatsvinden. Berging moet binnen het stroomgebied plaatsvinden. Dit betekent onder andere het aanwijzen en instandhouden van waterbergingsgebieden. Daarnaast wordt verdroging bestreden en worden watertekorten verminderd.

#### Provinciaal beleid

#### *Provinciaal Waterplan*

Op 1 januari 2010 is het Provinciaal Waterplan 2010 - 2015 in werking getreden. In het Provinciaal Waterplan zijn de opgaven van de Europese Kaderrichtlijn Water, het Nationaal Bestuursakkoord Water en het Nationaal Waterplan vertaald naar strategische doelstellingen voor Zuid-Holland. Het Provinciaal Waterplan beschrijft op hoofdlijnen wat de provincie in de periode tot 2015 samen met haar waterpartners wil bereiken.

Het Waterplan heeft vier hoofdopgaven:

- waarborgen waterveiligheid;
- zorgen voor mooi en schoon water;
- ontwikkelen duurzame zoetwatervoorziening;
- realiseren robuust en veerkrachtig watersysteem.

In het plan zijn deze opgaven verder uitgewerkt in 19 thema's én voor drie gebieden, in samenhang met economische, milieu- en maatschappelijke opgaven. Dit heeft geleid tot een integrale visie op de ontwikkeling van de Zuid-Hollandse Delta, het Groene Hart en de Zuidvleugel van de Randstad.

In de *Verordening Ruimte (2010)* is regelgeving opgenomen voor de regionale en primaire waterkeringen. Voor bestemmingsplannen zijn randvoorwaarden opgenomen die een onbelemmerde werking, instandhouding en het onderhoud van de primaire en regionale waterkeringen mogelijk maken, Dit geldt voor de beschermingszone en de kernzone die hoort bij de waterkeringen zoals opgenomen in de vastgestelde leggers van de waterschappen.

#### Regionaal en gemeentelijk beleid

#### *Keur Delfland*

Voor iedereen in het beheergebied van Delfland gelden de regels van de Keur Delfland 2015, die op 19 februari 2015 is vastgesteld. De regels gaan onder andere over:

- gedoogplichten, zoals de verplichting voor perceeleigenaren om Delfland toe te laten voor onderhoudswerkzaamheden;
- geboden, zoals de verplichting om watergangen en waterkeringen te onderhouden;
- verboden, zoals het verbod om watergangen of -keringen te veranderen.

#### *Waterplan Lansingerland*

Op 29 april 2010 is het Waterplan Lansingerland vastgesteld. Het doel van het Waterplan is het maken van afspraken, waarmee een robuust, veilig en duurzaam watersysteem gerealiseerd kan worden. Dit watersysteem moet voldoen aan landelijke en Europese normen en moet gebaseerd zijn op een gezamenlijke visie van Gemeente en hoogheemraadschappen. Onderdelen hiervan zijn:

- een samenhangende beschouwing van de ambities, ruimtelijke ontwikkelingen en (water)problemen;
- een integrale (ruimtelijke) visie op het grondwater, oppervlaktewater en de riolering;
- een concreet maatregelenpakket voor de realisatie van maatregelen.

De doelgroep van het stedelijk Waterplan bestaat uit bestuurders (van de Gemeente en de hoogheemraadschappen), bewoners, beleidsmakers en beheerders. Het Waterplan heeft geen wettelijke status, maar fungeert als koepelplan en integraal kader voor afspraken over watermaatregelen tussen Gemeente en hoogheemraadschappen. Het maatregelenprogramma tot 2015 is vastgesteld in de eindrapportage van het Waterplan die op 30 juni 2011 is vastgesteld.

#### *Gemeentelijk rioleringsplan*

In het Gemeentelijk Rioleringsplan 2009-2013 (GRP), dat op 6 november 2008 is vastgesteld, staat beschreven hoe de gemeente omgaat met afvalwater, hemelwater en grondwater. In het GRP zijn niet alleen maatregelen opgenomen voor het voorkomen van water op straat, maar ook om emissie vanuit de riolering naar het oppervlaktewater te reduceren. Daarnaast heeft de gemeente aanvullende maatregelen opgenomen ter verbetering van de waterkwaliteit (het 'waterkwaliteitsspoor'). De gemeente stelt in de komende planperiode van het GRP een meetplan op voor de monitoring van de riolering en voert deze monitoring ook uit. De intentie van het GRP is gericht op samenwerking en afstemming binnen de (afval) waterketen tussen gemeente en de twee hoogheemraadschappen. De maatregelen uit het GRP die leiden tot verbetering van waterkwaliteit maken ook integraal onderdeel uit van het maatregelenprogramma uit de eindrapportage van het Waterplan die op 30 juni 2011 is vastgesteld.

#### Beleid waterschap

De waterbeheerder ter plaatse van het plangebied is het Hoogheemraadschap van Delfland. Het Hoogheemraadschap heeft een Waterbeheerplan opgesteld, waarin ambities voor de komende jaren zijn vastgelegd. In het Waterbeheerplan 2010-2015 'Keuzes maken, kansen benutten' ligt het accent op het realiseren van de opgestelde plannen van het Hoogheemraadschap van Delfland en het intensiveren van de uitvoering ervan.

Delfland wil een centrale, actieve rol blijven vervullen in het waterbeheer van de 21e eeuw. In het waterbeheersplan staan de doelen met bijbehorende maatregelen van het Hoogheemraadschap voor de periode 2010-2015:

- vergroten van de veiligheid;
- het verbeteren van de waterkwaliteit;
- het tegengaan van wateroverlast;
- het optimaliseren van de zuivering van afvalwater.

Het Hoogheemraadschap van Delfland vervult een centrale, actieve rol in het waterbe-heer ten behoeve van de veiligheid, leefbaarheid en duurzame bruikbaarheid van het gebied, nu en in de toekomst, door middel van een goede communicatie met partners. Doelmatig waterbeheer is de primaire maatschappelijke opdracht. Hoogheemraadschap Delfland heeft dan ook de zorg voor veilige dijken, het vasthouden, bergen en afvoeren van oppervlaktewater, een goed beheer van het grondwater, een chemisch en ecologisch goede waterkwaliteit, en het transporteren en zuiveren van afvalwater. Bij stedelijke vernieuwing wordt gestreefd naar duurzame bouwvormen.

#### Watertoets

Hieronder volgt de inhoudelijke toetsing van het plan aan de verschillende 'waterthema's', zoals die beschreven staan in de Handreiking Watertoets. Toetsing aan deze thema's levert de watertoets op.

#### *Planbeschrijving*

Het plangebied is voor het grootste deel verhard en er is geen oppervlaktewater aanwezig. Het voorliggende bestemmingsplan voorziet in de bouw van een appartementengebouw. Ten opzichte van de bestaande situatie wordt geen verharding toegevoegd of water gedempt.

#### *Oppervlaktewatersysteem*

In het plangebied komt geen oppervlaktewater voor.

#### *Wateropgave*

Voorliggend bestemmingsplan maakt geen toename aan verharding mogelijk ten opzichte van het huidige bestemmingsplan. In het nieuwe bestemmingsplan verandert de bestemming ter hoogte van de inrit weliswaar van 'Tuin' naar 'Wonen', maar ook in de bestemming 'Tuin' zijn echter parkeervoorzieningen mogelijk, waardoor planologisch geen toename van verharding ontstaat.

Ook feitelijk is de toename aan verharding minimaal (een bredere inrit). Hierdoor heeft de ontwikkeling geen negatieve effecten op de waterhuishouding. De realisatie van compenserende waterberging is derhalve niet vereist. Daar er in deze polder wel sprake is van een historische wateropgave, is het wenselijk om maatregelen te treffen, die water langer vasthouden of die de waterhuishouding kunnen verbeteren.

Daarom worden in de nieuwe situatie aan de zijde van de Laan van Romen twee wadi's aangelegd. De wadi's zijn bedoeld voor de infiltratie van regenwater. Een wadi helpt verdroging tegen te gaan, vormt een buffer bij overvloedige regenval en draagt bij aan de zuivering van het water.

#### *Veiligheid*

Het plangebied ligt niet binnen de beschermings- of kernzones van waterkeringen.

#### *Volksgezondheid*

Door het afkoppelen van hemelwater van de DWA worden vuilwateroverstorten (in de omgeving) tegengegaan. De risico's van watergerelateerde ziekten en plagen worden hierdoor geminimaliseerd.

#### *Riolering*

Binnen het plangebied is een gescheiden rioleringsstelsel aanwezig, in combinatie met het direct afvoeren van alle schone verharde (dak)oppervlakken naar de wadi's. Bij infiltratie en afvoeren naar oppervlaktewater moeten wel maatregelen worden genomen die mogelijke verontreiniging van grond- en oppervlaktewater door onder meer zware metalen, meststoffen, bestrijdingsmiddelen of anderszins voorkomen.

#### *Waterkwaliteit*

Het toepassen van niet-uitloogbare bouwmaterialen voorkomt dat het hemelwater, dat wordt afgekoppeld naar het oppervlaktewater, wordt vervuild. In verband hiermee worden eisen gesteld aan de bij de daken, goten en leidingen te gebruiken materialen. Er mogen geen (sterk) uitloogbare materialen zoals koper, lood, zink, teerhoudende dakbedekking of geïmpregneerde beschoeiingen gebruikt worden op delen die met hemelwater in contact komen, zoals de dakbedekking, goten en pijpen of er moet voorkomen worden dat deze materialen kunnen uitlogen (bijvoorbeeld door het coaten van loodslabben). Afkoppeling van hemelwater zorgt ervoor dat het aantal riooloverstorten laag is. Ook dit komt de waterkwaliteit (in de omgeving) ten goede.

#### *Beheer en onderhoud*

Het beheer en onderhoud van het inzamelings- en transportstelsel van afvalwater, kortom de riolering, ligt bij de gemeente. Het Hoogheemraadschap van Delfland is verantwoordelijk voor de zuivering van het aangeleverde afvalwater.

#### 4.6.2 Conclusie

Deze waterparagraaf is in het kader van het wettelijk vooroverleg voor formeel advies voorgelegd aan het Hoogheemraadschap van Delfland. Er is een wateradvies afgegeven dat in de voorliggende waterparagraaf is verwerkt.

### 4.7 Archeologie

Met de inwerkingtreding van de Wet op de archeologische Monumentenzorg op 1 september 2007 is de zorg voor de archeologische belangen een verantwoordelijkheid van de gemeente geworden. Op 28 maart 2013 heeft de gemeenteraad de Beleidsnota archeologie vastgesteld. In de nota zijn de gemeentelijke beleidsuitgangspunten omtrent archeologische (verwachtings)waarden geformuleerd. In hoofdlijnen gaat het beleid er vanuit dat bij ruimtelijke initiatieven die leiden tot bodemverstoring archeologisch (inventariserend) onderzoek noodzakelijk is in gebieden met een middelhoge of hoge archeologische verwachtingswaarde en in gebieden met bekende archeologische resten.

Een belangrijk onderdeel van het archeologiebeleid is de archeologische beleidskaart. Op de beleidskaart zijn de archeologische (verwachtings)waarden voor het hele gemeentelijk grondgebied in beeld gebracht. Op de kaart is onderscheid gemaakt in 7 zones:

- zone I: vindplaatsen, maximale toegestane verstoring: 0 m2 en 0,30 m -mv;
- zone II: hoge verwachting, maximale toegestane verstoring: 50 m2 en 0,30 m -mv;
- zone III: hoge verwachting, maximale toegestane verstoring: 100 m2 en 0,50 m -mv;
- zone IV: middelhoge verwachting, maximale toegestane verstoring: 500 m2 en 0,30 m -mv;
- zone V: middelhoge verwachting, maximale toegestane verstoring: 500 m2 en 1,00 m -mv;
- zone VI: middelhoge verwachting, maximale toegestane verstoring: 1.000 m2 en 2,50 m -mv;
- zone VII: middelhoge verwachting, maximale toegestane verstoring: 1.000 m2 en 5,00 m –mv.

Het plangebied ligt op de archeologische beleidskaart in de zone met een hoge archeologische verwachting (zone II), waarbij bij een verstoringsoppervlakte van meer dan 50 m2 en een verstoringsdiepte van minimaal 0,30 m onder maaiveld archeologisch onderzoek dient te worden uitgevoerd. In het vigerende bestemmingsplan 'Centrum Berkel en Rodenrijs' is ter bescherming van deze waarde de dubbelbestemming 'Waarde – Archeologie 2' opgenomen.

Uitsnede archeologische beleidskaart met in blauw het plangebied

#### Bureauonderzoek

Naar aanleiding van de onderzoeksverplichting vanuit het bestemmingsplan is door Antea Group in oktober 2015 een archeologisch bureauonderzoek4 uitgevoerd. In eerste instantie is een bureauonderzoek voor het bestemmingsplangebied uitgevoerd.

Op basis van het bureauonderzoek blijkt dat binnen het plangebied archeologische resten vanaf de late middeleeuwen aangetroffen kunnen worden die verband houden met de ontginning van het veengebied. Hoewel de huidige bewoningskern van Berkel meer naar het noorden ligt, kunnen bewoningssporen die uit de ontginningsperiode dateren niet uitgesloten worden. De kans op het aantreffen van (bewonings)resten uit de voorafgaande perioden wordt laag ingeschat omdat het gebied te nat was voor bewoning.

De hoge archeologische verwachting moet daarom vooralsnog gehandhaafd blijven. Er kunnen binnen het plangebied nog archeologische resten aanwezig zijn.

<sup>4</sup> Antea Group, Rapport bureauonderzoek Archeologie, 8 december 2015

Om het gespecificeerd archeologisch verwachtingsmodel te toetsen is een vervolgonderzoek nodig. Dit heeft idealiter de vorm van een inventariserend veldonderzoek door middel van boringen (verkennende fase).

Met dit onderzoek kunnen eventuele verstoringen in de bodem in kaart gebracht worden en wordt enig inzicht in de bodemopbouw van het gebied verkregen. Op basis van de resultaten van het booronderzoek wordt duidelijk of de hoge verwachtingswaarde terecht is, of kan worden bijgesteld naar laag.

#### Inventariserend veldonderzoek

Volgend op een eerder uitgevoerd archeologisch bureauonderzoek is door Antea Group in april 2016 middels een booronderzoek5 de archeologische verwachtingswaarde voor het plangebied getoetst. De gehele rapportage is als bijlage bij het bestemmingsplan opgenomen. Hierna zijn de conclusies beschreven.

Op basis van het booronderzoek is vastgesteld dat de bodemopbouw tot voorbij een eventueel archeologisch relevant niveau is geroerd en er redelijkerwijs geen intacte archeologische resten meer verwacht worden. Het advies geldt om de verwachtingswaarde bij te stellen naar laag.

Het bevoegd gezag heeft ingestemd in met het bijstellen van de verwachtingswaarde naar laag. Het advies van het bevoegd gezag6 is als bijlage opgenomen. De dubbelbestemming 'Waarde-Archeologie' mag daarom verwijderd worden van de verbeelding van dit bestemmingsplan.

#### 4.8 Cultuurhistorie

De gemeente Lansingerland heeft de ambitie om uit te groeien tot een aantrekkelijke parkstad waarin het goed wonen, werken en recreëren is. Om die ambitie te verwezenlijken voert de gemeente een uitgesproken ruimtelijk kwaliteitsbeleid.

Als onderdeel van het ruimtelijk kwaliteitsbeleid is de Nota Cultuurhistorie Plus op 26 april 2012 vastgesteld. Waar mogelijk moeten de uitgangspunten uit de Nota worden vertaald in een juridische regeling in het bestemmingsplan.

Het plangebied maakt onderdeel uit van het centrum van Berkel en Rodenrijs dat is gekwalificeerd als 'historische kern'. Het dorp Berkel ontstond waar de Kerkstraat met aan het eind daarvan de kerk haaks op het ontginningslint werd aangelegd.

De kern lijkt daardoor op een voorstraatdorp, een nederzettingstype waarbij een loodrecht op de kerk staande voorstraat de kerk met bebouwing rondom, de kerkring, verbindt met een haven. Historische kaarten laten zien dat lange tijd alleen langs de Kerkstraat aaneengesloten bebouwing heeft gestaan. Rond de kern lag ook hier een ringgracht. Een deel ervan werd gevormd door een natuurlijk watertje, de Wildert en andere waterlopen, die aan de oostkant van het dorp doorliepen tot aan de direct achter Berkel gelegen Landscheiding. Hier stond lange tijd een tolgebouwtje.

<sup>5</sup> Antea Group, Inventariserend Veldonderzoek d.m.v. boringen, 18 april 2016

<sup>6</sup> Gemeente Lansingerland, Advies bevoegd gezag archeologie, 25 mei 2016

Vanaf de jaren '60 is de meeste bebouwing in de oude dorpskern van Berkel gesloopt en door nieuwbouw vervangen. De waterloop De Wildert werd gedempt. Berkel veranderde steeds meer in het voorzieningen- en winkelgebied voor een groter verzorgingsgebied, een ontwikkeling die nog steeds doorgaat.

Het historische lint fungeert als doorgaande weg (Rodenrijseweg, Herenstraat, Noordeindseweg), die bij de kern wordt gekruist door de Boterdorpseweg.

In het plangebied zijn geen monumenten aanwezig. De beoogde ontwikkeling heeft geen invloed op nabij gelegen cultuurhistorische waarden.

#### *Conclusie*

Het aspect cultuurhistorie levert geen belemmeringen voor voorliggend bestemmingsplan.

#### 4.9 Natuur

Ruimtelijke plannen, zoals bestemmingsplannen, dienen te worden beoordeeld op de uitvoerbaarheid in relatie tot actuele natuurwetgeving, met name de Flora- en faunawet, Natuurnetwerk Nederland (NNN; voorheen Ecologische Hoofdstructuur) en Natuurbeschermingswet 1998. Er mogen geen ontwikkelingen plaatsvinden die op onoverkomelijke bezwaren stuiten door effecten op beschermde natuurgebieden en/of flora en fauna. In dit kader is inzicht gewenst in de aanwezige natuurwaarden en de mogelijk daarmee samenhangende consequenties vanuit de actuele natuurwetgeving.

Er wordt een onderzoek uitgevoerd met als doel het opsporen van strijdigheden van de voorgenomen ingreep met de Flora- en faunawet, NNN en/of de Natuurbeschermingswet 1998.

#### 4.9.1 Gebiedsbescherming

Binnen het plangebied is geen NNN-gebied aanwezig. Er is van directe aantasting van de NNN dan ook geen sprake. Ook heeft de planontwikkeling geen negatieve effecten op de wezenlijke kenmerken en waarden van het Natuurnetwerk Nederland buiten het plangebied. Er is daarom geen noodzaak voor een compensatieplan.

Het plangebied ligt niet in of nabij een Natura 2000-gebied. Op basis van de aard en omvang van de werkzaamheden en de afstand tot het Natura 2000-gebied zijn effecten op dit gebied uit te sluiten. Vervolgstappen in het kader van de Natuurbeschermingswet 1998, zoals het opstellen van een voortoets, zijn dan ook niet noodzakelijk. De Run

#### 4.9.2 Soortbescherming

Sinds 1 april 2002 is de Flora- en faunawet van kracht. In deze wet is de soortbeschermingsregeling uit de Europese Vogel- en Habitatrichtlijn volledig geïmplementeerd.

In verband met de uitvoerbaarheid van bestemmingsplannen dient rekening te worden gehouden met soortbescherming en met name de aanwezigheid van beschermde soorten in het plangebied.

Voor bestemmingsplannen die een wijziging van het grondgebruik inhouden of bijvoorbeeld het slopen of oprichten van nieuwe bebouwing en/of infrastructuur dient een uitvoerbaarheidstoets flora en fauna te worden uitgevoerd.

Door Croonenburo5 is in oktober 2015 een quickscan F&F uitgevoerd7. Hierna zijn de conclusies van dit onderzoek beschreven. De gehele rapportage is als bijlage opgenomen.

#### Conclusies soortenbescherming

In het plangebied komen mogelijk beschermde soorten voor die negatieve effecten kunnen ondervinden van de planontwikkeling. Daarnaast dient rekening gehouden te worden met de aanwezigheid van broedvogels op het plangebied.

#### *Vleermuizen*

Het kan niet worden uitgesloten dat vleermuizen in het plangebied voorkomen en verblijfplaatsen hebben. Vleermuizen zijn zwaar beschermde soorten en staan vermeld op Tabel 3 van de Flora- en faunawet en Bijlage IV van de Habitatrichtlijn. In verband met de mogelijke effecten die de planontwikkeling kan hebben op de aanwezige vleermuissoorten, is het uitvoeren van een nader onderzoek noodzakelijk om hier inzicht in te krijgen. In paragraaf 7.3 wordt het nader onderzoek volgens de geldende protocollen uiteengezet en wordt de eventueel door te lopen juridische procedure nader toegelicht.

#### *Broedvogels*

Voor de voorgenomen werkzaamheden waarbij bomen en/of gebouwen verwijderd of aangepast worden, dient rekening gehouden te worden met het broedseizoen (globaal half maart tot en met juli).

Er zijn geen belemmeringen vanuit de Flora- en faunawet aan de orde indien ten minste één van de volgende maatregelen genomen worden:

- 1. De werkzaamheden aan de bomen en gebouwen wordt buiten het broedseizoen uitgevoerd (voorkeursmaatregel). Of in deze periode wordt het plangebied ongeschikt gemaakt voor broedvogels.
- 2. Het plangebied wordt kort voor aanvang van de werkzaamheden door een erkende ecoloog gecontroleerd op actuele broedgevallen; bij gebleken aanwezigheid van broedende vogels moeten de werkzaamheden worden uitgesteld tot nadat de vogels zijn uitgevlogen.

#### Overzicht

In onderstaande tabel worden de soorten weergeven die in het plangebied aanwezig zijn en/of worden verwacht en waar nader onderzoek naar uitgevoerd moet worden.

<sup>7</sup> Croonenburo5, Rapportage Quickscan Flora en Fauna, 5 oktober 2015

| Soort                   | Ingreep versto<br>rend | Nader on<br>derzoek                         | Ontheffing<br>noodzakelijk | Bijzonderheden<br>/ opmerkingen                                                         |
|-------------------------|------------------------|---------------------------------------------|----------------------------|-----------------------------------------------------------------------------------------|
| Vleermuizen             | Mogelijk               | Ja<br>(mei/juni -<br>september/<br>oktober) | Mogelijk                   | Er zijn keutels<br>gevonden, waar<br>door minimaal<br>een verblijfplaats<br>aanwezig is |
| Broedvogels<br>algemeen | Mogelijk               | Nee                                         | Nee                        | Werken<br>buiten<br>broedseizoen                                                        |
|                         |                        |                                             |                            |                                                                                         |

#### Tabel Mogelijk voorkomen van en effecten op beschermde soorten in het plangebied.

#### Conclusies gebiedsbescherming

*Natuurnetwerk Nederland*

Binnen het plangebied is geen NNN-gebied aanwezig. Er is van directe aantasting van de NNN dan ook geen sprake. Ook heeft de planontwikkeling geen negatieve effecten op de wezenlijke kenmerken en waarden van het Natuurnetwerk Nederland buiten het plangebied. Er is daarom geen noodzaak voor een compensatieplan.

#### *Natura 2000*

Het plangebied ligt niet in of nabij een Natura 2000-gebied. Op basis van de aard en omvang van de werkzaamheden en de afstand tot het Natura 2000-gebied zijn effecten op dit gebied uit te sluiten. Vervolgstappen in het kader van de Natuurbeschermingswet 1998, zoals het opstellen van een voortoets, zijn dan ook niet noodzakelijk.

#### Vervolgonderzoek

Vleermuizen gebruiken hun leefgebied door het jaar heen op verschillende manieren. Een vleermuisonderzoek verspreid over het seizoen (mei/juni - september/oktober) conform het meest recente vleermuisprotocol (2013) is noodzakelijk en geeft hier meer inzicht in. Een dergelijk nader onderzoek naar het voorkomen van beschermde soorten is juridisch gezien drie jaar geldig.

#### *Conclusie*

De beoogde ontwikkeling heeft geen invloed op beschermde natuurgebieden.

Vooruitlopend op het onderzoek zullen reeds mitigerende maatregelen worden getroffen in de vorm van plaatsing van vleermuiskasten.

#### 4.10 Bezonningsstudie

Er bestaan geen landelijk wettelijk vastgelegde normen en eisen ten aanzien van bezonning. Wel kan er op basis van jurisprudentie getoetst worden aan de TNO-normen voor bezonning. De lichte TNO-norm gaat uit van een ondergrens van tenminste twee bezonningsuren per dag in de periode van 19 februari tot en met 21 oktober. Er is voor gekozen om geen nadere eisen te stellen aan de wintermaanden. Vanwege de lage zon is er in een stedelijke omgeving in de winter vrijwel altijd sprake van schaduw. Het beoordelen van een bezonningssituatie in deze maanden levert te veel beperkingen op.

Door CroonenBuro5 is in november 2015 een bezonningsstudie8 gedaan. Hierna zijn de resultaten opgenomen. De gehele studie is als bijlage opgenomen.

Voor de twee 'donkerste' dagen uit de TNO-normperiode zijn bezonningsdiagram-men gegenereerd. Uit de bezonningsstudie blijkt dat voor deze dagen alleen in de eerste helft van de ochtend voor de bestaande woningen aan de noord-westzijde van het plangebied sprake is van toename van schaduwwerking vanwege de ontwikkeling. Deze treedt op in de voortuin en op de (blinde) zijgevel. Op de achterpercelen is op 19 februari en 21 oktober schaduwtoename te verwachten tussen 9 en ca. 11 uur 's ochtends.

In de periode tussen 19 februari en voor 21 oktober zal deze schaduwtoename in de richting van de zomer snel minder worden. Te zien is dat in de zomerperiode geen sprake is van schaduwtoename voor de woningen aan de noord-westzijde van de ontwikkeling.

Aan de hand van de bezonningsdiagrammen valt het volgende te concluderen:

De TNO-norm norm van twee bezonningsuren per dag in de periode 19 februari tot 21 oktober wordt gehaald, wanneer alle bouwmogelijkheden volgens het bestemmingsplan benut worden.

De bezonningsdiagrammen op 19 februari en 21 oktober laten de meest ongunstige situatie zien. In deze periode, waarin de zon nog laag staat, is een schaduwtoename op de achterpercelen van de zuidhelft van het woningblok, dat grenst aan de noordwestzijde van de ontwikkeling, te verwachten.

In de periode tussen 19 februari en 21 oktober staat de zon hoger en zal de toename van de schaduw in de richting van de zomer snel afnemen.

#### Conclusie

Op basis van de resultaten kan geconcludeerd worden dat ten gevolge van de verminderde bezonning geen onevenredige inbreuk wordt gemaakt op het woon- en leefklimaat.

<sup>8</sup> CroonenBuro5, Bezonningsstudie, 9 november 2015

### 4.11 Duurzaamheid

De gemeente Lansingerland heeft de ambitie vastgesteld om in 2025 een klimaatneutrale gemeente te zijn. Hiertoe is onder meer het Actieprogramma Realistisch Duurzaam (2015 – 2016) vastgesteld. Een duurzaam beleid is niet alleen beter voor de toekomst van mens en milieu, maar levert ook belangrijk economisch voordeel op. Het is dan ook niet meer dan logisch dat Lansingerland zich de komende jaren gaat ontwikkelen tot een duurzame, energieneutrale gemeente, met een klimaatbestendig, leefbaar en gezond bedrijfsleven. Daarbij geeft de gemeente zelf het goede voorbeeld, maar vraagt de gemeente ook iets van onze inwoners en ondernemers.

Voorliggend bestemmingsplan maakt nieuwbouw van woningen mogelijk. De EPC eisen voor woningbouw worden toegepast. Er wordt een vegetatiedak gerealiseerd, wat bijdraagt aan een groene omgeving en zorgt voor een langere levensduur van de dakbedekking. Ook draagt het bij aan warmte-koude regulatie en waterbuffering. Aan de zijde van de Laan van Romen worden twee wadi's gerealiseerd waarin het regenwater in de bodem kan infiltreren.

Een wadi helpt verdroging van de bodem tegen te gaan, vormt een buffer bij overvloedige regenval en draagt bij aan de zuivering van het water. Daarnaast is onderzocht of de constructie van het bestaande pand gebruikt kan worden.

Constructief is het echter niet mogelijk om twee bouwlagen op de bestaande fundering te bouwen. Duurzaamheid en hergebruik zullen bij de sloop een belangrijk aandachtspunt zijn.

# 5 Juridische planopzet

### 5.1 Plansystematiek

Het bestemmingsplan 'Laan van Romen 25, Berkel en Rodenrijs' heeft tot doel een juridisch-planologische regeling te bieden voor de bebouwing en het gebruik van de gronden binnen het plangebied. Bij het opstellen van voorliggend bestemmingsplan is aansluiting gezocht bij de in de Wet ruimtelijke ordening en het Besluit ruimtelijke ordening geformuleerde uitgangspunten. Gestreefd is naar uniformering en standaardisering van bestemmingen en planregels. In het kader van de landelijke uniformering en standaardisering voldoet het plan aan de Standaard Vergelijkbare Bestemmingsplannen 2012(SVBP 2012). Voor de planregels is aansluiting gezocht bij de modelplanregels v3.0 van de gemeente Lansingerland.

### 5.2 Opzet van de regels

Overeenkomstig de SVBP 2012 zijn de regels van voorliggend bestemmingsplan onderverdeeld in vier hoofdstukken. Hoofdstuk 1 bevat de inleidende regels. In hoofdstuk 2 zijn de bestemmingsregels opgenomen. Hoofdstuk 3 en 4 bevatten de algemene regels respectievelijk de overgangs- en slotregels. Hierna wordt de inhoud van de regels per hoofdstuk kort toegelicht. In paragraaf 5.3 wordt nader ingegaan op de bestemmingen die in het bestemmingsplan zijn opgenomen.

#### Hoofdstuk 1 - Inleidende regels

Hoofdstuk 1 bevat twee artikelen. In het eerste artikel zijn de begrippen opgenomen die van belang zijn voor de toepassing van het plan. Het tweede artikel betreft de wijze van meten, waarin wordt aangegeven hoe bij de toepassing van de bestemmingsregels wordt gemeten.

#### Hoofdstuk 2 - Bestemmingsregels

In hoofdstuk 2 zijn regels gegeven voor de binnen het plangebied voorkomende bestemmingen, zoals die zijn aangegeven op de verbeelding. Per bestemming zijn in de bestemmingsomschrijving de toegelaten gebruiksvormen van de gronden aangegeven. Daarnaast is per bestemming bepaald welke vormen van bebouwing zijn toegestaan. In beginsel zijn (hoofd)gebouwen uitsluitend toegestaan binnen de op de verbeelding aangegeven bouwvlakken, waarbij dient te worden voldaan aan de voorgeschreven maatvoering.

#### Hoofdstuk 3 - Algemene regels

Hoofdstuk 3 bevat een aantal algemene regels:

- Anti-dubbeltelregel: dit artikel regelt dat grond die is meegerekend bij het toestaan van een bouwplan, niet nogmaals kan worden meegerekend bij de beoordeling van een later bouwplan.
- Algemene bouwregels: dit artikel geeft een aantal bouwregels die een algemene werking hebben, en dus niet in één of meer specifieke bestemmingen worden gegeven. Het artikel bevat onder andere een regeling voor bestaande bouwwerken en voor ondergeschikte bouwdelen.
- Algemene gebruiksregels: in dit artikel is een aantal gebruiksregels opgenomen die een algemene werking hebben. Het artikel bevat onder meer een regeling voor bestaand gebruik, voor beroep aan huis en voor parkeren.
- Algemene afwijkingsregels: in dit artikel zijn regels opgenomen voor algemene afwijkingsmogelijkheden.
- Algemene wijzigingsregels: in dit artikel is een wijzigingsbevoegdheid opgenomen voor het verwijderen van de dubbelbestemming 'Waarde – Archeologie 2' en voor het wijzigen van de bestemmingen ten behoeve van de aanleg van een (ondergrondse) leiding.
- Algemene procedureregels: dit artikel geeft aan welke procedure moet worden gevolgd indien burgemeester en wethouders nadere eisen verbinden aan een bouwplan.

#### Hoofdstuk 4 - Overgangs- en slotregels

Hoofdstuk 4 van de regels bevat twee artikelen. In het eerste artikel is het overgangsrecht opgenomen, zoals dat ingevolge het Besluit ruimtelijke ordening is voorgeschreven. Het tweede artikel bevat de slotregel. In de slotregel is aangegeven hoe de regels kunnen worden aangehaald.

#### 5.3 De bestemmingen

#### Tuin

De voor 'Tuin' aangewezen gronden zijn bestemd voor tuinen en erven behorende bij de op de aangrenzende gronden gesitueerde bestemmingen met de daarbij behorende andere bouwwerken, werken en werkzaamheden en water en waterhuishoudkundige voorzieningen. Op deze gronden mogen uitsluitend bouwwerken ten dienste van de bestemming worden gebouwd.

#### Wonen

De voor 'Wonen' aangewezen gronden zijn bestemd voor maximaal 19 woningen, al dan niet in combinatie met een beroep aan huis, en ondergeschikte voorzieningen waaronder parkeervoorzieningen, ontsluitingen, erven, paden, overige verhardingen, groen, water en waterhuishoudkundige voorzieningen. Hoofdgebouwen mogen uitsluitend worden gebouwd binnen het bouwvlak.

## 6 Economische uitvoerbaarheid

Het bestemmingsplan 'Laan van Romen 25, Berkel en Rodenrijs' maakt een bouwplan mogelijk als bedoeld in artikel 6.2.1 van het Besluit ruimtelijke ordening. Dit betekent dat tegelijkertijd met het bestemmingsplan een exploitatieplan moet worden vastgesteld, waarmee de gemeente de door haar te maken kosten kan verhalen op de initiatiefnemer. Een exploitatieplan hoeft niet te worden vastgesteld als verhaal van kosten anderszins is verzekerd, en tevens locatie-eisen niet nodig zijn of anderszins zijn verzekerd.

In voorliggend geval wordt het kostenverhaal vastgelegd door middel van een anterieure overeenkomst tussen gemeente en initiatiefnemer. Het vaststellen van een exploitatieplan is niet aan de orde.

#### CroonenBuro5

#### 38

# 7 Procedures

### 7.1 Vooroverleg en informatie

Het voorontwerpbestemmingsplan 'Laan van Romen 25, Berkel en Rodenrijs' is in vooroverleg gezonden naar de betrokken overheidsdiensten en instanties. Daarnaast heeft het voorontwerpbestemmingsplan gedurende 4 weken, van 11 november t/m 8 december 2015, ter inzage gelegen waarbij eenieder de gelegenheid heeft gehad tot het indienen van een inspraakreactie. Er is tevens een informatieavond georganiseerd.

De inspraak- en vooroverlegreacties zijn opgenomen in de 'Nota inspraak en overleg en ambtshalve wijzigingen', die als bijlage bij het bestemmingplan is opgenomen. Deze reacties zijn, voor zover daar aanleiding toe was, verwerkt in het ontwerpbestemmingsplan.

### 7.2 Vaststelling

Na het verwerken van de inspraak- en vooroverlegreacties heeft het ontwerpbestemmingsplan de procedure van artikel 3.8 en verder van de Wet ruimtelijke ordening doorlopen. Het ontwerpbestemmingsplan heeft vanaf 8 maart 2016 tot en met 18 april 2016 gedurende zes weken ter visie gelegen, waarbij de mogelijkheid is geboden om zienswijzen in te dienen. Er zijn 4 zienswijzen ingediend waarvan 2 van de vooroverlegpartners die aangaven geen opmerkingen te hebben op het ontwerpbestemmingsplan. De zienswijzen zijn opgenomen en beoordeeld in de 'Nota zienswijzen en staat van wijzigingen', en deze zijn, voor zover daar aanleiding toe was, verwerkt in het bestemmingsplan.

Het bestemmingsplan is op 7 juli 2016 vastgesteld.

#### CroonenBuro5

#### 40