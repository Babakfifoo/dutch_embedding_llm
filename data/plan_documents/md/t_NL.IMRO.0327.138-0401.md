# **Gemeente Leusden Bestemmingsplan Burgemeester de Beaufortweg 61**

22 september 2016 **Vastgesteld**

Kenmerk 0327-05-T03 Projectnummer 0327-05

# **Inhoudsopgave**

| 1. Inleiding                                         |                                                 | 1  |  |
|------------------------------------------------------|-------------------------------------------------|----|--|
| 1.1.                                                 | Aanleiding en doelstelling                      | 1  |  |
| 1.2.                                                 | De bij het plan behorende stukken               | 1  |  |
| 1.3.                                                 | Ligging en begrenzing plangebied                | 2  |  |
| 1.4.                                                 | Geldende bestemmingsplanregelingen              | 3  |  |
| 1.5.                                                 | Leeswijzer                                      | 3  |  |
|                                                      | 2. Beschrijving bestaande situatie              | 5  |  |
| 2.1.                                                 | Ontstaansgeschiedenis Leusden                   | 5  |  |
| 2.2.                                                 | Beschrijving bestemmingsplangebied              | 5  |  |
| 3. Beleidskader                                      |                                                 | 8  |  |
| 3.1.                                                 | Algemeen                                        | 8  |  |
| 3.2.                                                 | Woonvisie 2012-2022                             | 8  |  |
| 4. Planologische en milieutechnische randvoorwaarden |                                                 |    |  |
| 4.1.                                                 | Archeologie                                     | 9  |  |
| 4.2.                                                 | Cultuurhistorie                                 | 10 |  |
| 4.3.                                                 | Bodem                                           | 13 |  |
| 4.4.                                                 | Externe veiligheid                              | 14 |  |
| 4.5.                                                 | Flora en fauna                                  | 15 |  |
| 4.6.                                                 | Geluid                                          | 17 |  |
| 4.7.                                                 | Luchtkwaliteit                                  | 18 |  |
| 4.8.                                                 | Milieuhinder bedrijvigheid                      | 19 |  |
| 4.9.                                                 | Waterparagraaf                                  | 19 |  |
| 4.10.                                                | Kabels en leidingen                             | 21 |  |
| 4.11.                                                | Duurzaamheid                                    | 21 |  |
| 4.12.                                                | Vormvrije MER-beoordeling                       | 21 |  |
|                                                      | 5. Planbeschrijving                             | 23 |  |
| 5.1.                                                 | Algemeen                                        | 23 |  |
| 5.2.                                                 | Bebouwingsstudie Burgemeester de Beaufortweg 61 | 23 |  |
| 6. Juridische toelichting                            |                                                 |    |  |
| 6.1.                                                 | Algemene juridische opzet                       | 25 |  |
| 6.2.                                                 | Bestemmingen                                    | 25 |  |
| 6.3.                                                 | Algemene regels                                 | 27 |  |
| 7. Economische uitvoerbaarheid                       |                                                 |    |  |
| 8. Maatschappelijke uitvoerbaarheid<br>30            |                                                 |    |  |

| 8.1.      | Inspraak                           | 30 |
|-----------|------------------------------------|----|
| 8.2.      | Overleg conform artikel 3.1.1. Bro | 30 |
| 8.3.      | Ontwerpbestemmingsplan             | 30 |
| Bijlage 1 | Archeologisch onderzoek            |    |

- **Bijlage 2** Verkennend bodemonderzoek
- **Bijlage 3** Natuurtoets
- **Bijlage 4** Geluidsonderzoek
- **Bijlage 5** Bebouwingsstudie Burgemeester de Beaufortweg 61
- **Bijlage 6** Brief informatieavond
- **Bijlage 7** Nota zienswijzen

# <span id="page-4-0"></span>**1. Inleiding**

# **1.1. Aanleiding en doelstelling**

<span id="page-4-1"></span>Bloemendal Vastgoed B.V. heeft plannen ontwikkeld om een kenmerkend en waardevol pand op het perceel Burgemeester de Beaufortweg 61 in Leusden te restaureren. Daarbij zal het in slechte staat verkerende koetshuis bij nummer 61 worden vervangen door een nieuwe woning. Verder zal tussen de nummers 61 en 63 een nieuwe woning worden gerealiseerd.

<span id="page-4-3"></span>**Afbeelding 1: Ligging plangebied in groter verband (met het plangebied in de rode cirkel).**

Op 2 oktober 2014 heeft de gemeenteraad van Leusden het bestemmingsplan "Leusden-west" vastgesteld. Daarin is voor het voorliggende plangebied de bestaande situatie bestemd, waarbij de regeling in principe overeenkomt met de regeling in het vigerende bestemmingsplan. De plannen van Bloemendal Vastgoed B.V. passen derhalve niet in het bestemmingsplan.

Om realisering van de plannen mogelijk te maken is er voor gekozen een partiële herziening van het nu geldende berstemmingsplan op te stellen: het voorliggende bestemmingsplan "Burgemeester de Beaufortweg 61".

# **1.2. De bij het plan behorende stukken**

<span id="page-4-2"></span>Het bestemmingsplan bestaat, naast deze toelichting, uit de volgende stukken:

- de verbeelding;
- de planregels.

De verbeelding en de planregels vormen samen het juridisch bindende gedeelte van het bestemmingsplan en kunnen enkel in samenhang met elkaar "gelezen" worden. Op de verbeelding zijn de bestemmingen van de in het plangebied begrepen gronden en opstallen aangegeven. Aan deze bestemmingen zijn regels en bepalingen gekoppeld teneinde de uitgangspunten van het plan zeker te stellen. De toelichting heeft geen rechtskracht, maar vormt wel een belangrijk onderdeel van het bestemmingsplan. De toelichting geeft aan wat de beweegredenen en achtergronden zijn die aan het bestemmingsplan ten grondslag liggen en doet verslag van het onderzoek dat aan het bestemmingsplan vooraf is gegaan. Tot slot is de toelichting van wezenlijk belang voor een juiste interpretatie en toepassing van het bestemmingsplan.

### **1.3. Ligging en begrenzing plangebied**

<span id="page-5-0"></span>Het plangebied ligt in Leusden, aan de Burgemeester de Beaufortweg (zie [afbeelding 1)](#page-4-3).

De ligging van het plangebied is gedetailleerder aangegeven in [afbeelding 2Afbeelding 1: Lig](#page-5-1)[ging plangebied in groter verband (met het plangebied in de rode cirkel)..](#page-4-3) In deze afbeelding is te zien dat het plangebied de kadastrale percelen van Burgemeester de Beaufortweg 61 omvat. De plangebied grenst aan de zuidzijde aan de Burgemeester de Beaufortweg en aan de noorden oostzijde aan de Platanenlaan. Aan de westzijde grenst het gebied aan de kavel van de aangrenzende woning.

<span id="page-5-1"></span>**Afbeelding 2: Ligging en begrenzing plangebied.**

# **1.4. Geldende bestemmingsplanregelingen**

<span id="page-6-0"></span>Voor de locatie vigeert het bestemmingsplan Leusden-west dat dat op 2 oktober 2014 door de gemeenteraad van Leusden is vastgesteld. Hierin heeft de planlocatie de bestemmingen "Tuin" en "Wonen" en de dubbelbestemming "Waarde - Archeologie hoge verwachting".

**Afbeelding 3: Fragment verbeelding Bestemmingsplan Leusden-west.**

Door middel van een bouwvlak is aangegeven waar binnen de bestemming "Wonen" het hoofdgebouw gerealiseerd mag worden. De aanduiding 'vrijstaand' bepaalt dat uitsluitend een vrijstaand woning mag worden gebouwd. Buiten het bouwvlak mogen aan een zijde van de woning bijbehorende bouwwerken worden gebouwd.

Daarnaast heeft het plangebied de dubbelbestemming "Waarde – Archeologie hoge verwachting". De gronden zijn, naast voor de andere voorkomende bestemmingen, mede bestemd voor bescherming van aanwezige of naar verwachting aanwezige archeologische waarden. Voor activiteiten waarbij de grond dieper dan 30 cm wordt 'geroerd' (graafwerkzaamheden) is een afzonderlijke omgevingsvergunning voorgeschreven.

# **1.5. Leeswijzer**

<span id="page-6-1"></span>De inhoud van de toelichting is als volgt opgebouwd:

- hoofdstuk 2 staat stil bij de geschiedenis en de huidige situatie van het plangebied;
- in hoofdstuk 3 is een beknopt overzicht opgenomen van de belangrijkste beleidsvisies van de gemeente die relevant zijn voor het plangebied;
- de gevolgen of effecten op de planologische- en milieutechnische aspecten worden in hoofdstuk 4 beschreven;
- de visie op het plangebied is beschreven in hoofdstuk 5. Daarbij wordt tevens aangegeven hoe deze zijn verwerkt in het bestemmingsplan;
- in hoofdstuk 6 worden de gehanteerde bestemmingen met bijbehorende regeling beschreven;
- hoofdstuk 7 heeft betrekking op de economische uitvoerbaarheid van het plan;
- hoofdstuk 8 behandelt ten slotte de maatschappelijke uitvoerbaarheid. Hierin worden de resultaten beschreven van de gevolgde inspraakprocedure en het vooroverleg conform artikel 3.1.1 Bro.

In het recente bestemmingsplan "Leusden-west", waar het plangebied van het voorliggende bestemmingsplan deel van uitmaakt, wordt uitgebreid ingegaan op onder andere de ontstaansgeschiedenis, de huidige situatie en de milieuaspecten van het gebied. Een groot deel van de informatie in de voorliggende toelichting is dan ook uit dit bestemmingsplan afkomstig. Verder kan worden opgemerkt dat bij het opstellen van de regels voor het voorliggende bestemmingsplan is aangesloten op de regels van dit bestemmingsplan.

# <span id="page-8-0"></span>**2. Beschrijving bestaande situatie**

# **2.1. Ontstaansgeschiedenis Leusden**

<span id="page-8-1"></span>De gemeente Leusden ligt in de provincie Utrecht. Naast Leusden-Centrum, liggen in de gemeente ook de dorpen Achterveld, Leusden-Zuid en Stoutenburg en een aantal buurtschappen. De oorsprong van de gemeente Leusden ligt niet in de huidige gelijknamige plaats, maar in de buurtschap Oud-Leusden ten westen van Leusden. Het gemeentelijk gebied ligt deels in de Gelderse Vallei en deels op de Utrechtse Heuvelrug. Pas sinds de jaren '60, '70 van de 20e eeuw komt het huidige Leusden als plaats op de kaart voor. De twee dorpen Leusbroek en Hamersveld ondergingen enkele grote uitbreidingen en werden omgedoopt in Leusden-Zuid en Leusden-Centrum. De samenvoeging van deze twee dorpsgebieden betekende het ontstaan van het huidige Leusden.

De Burgemeester de Beaufortweg is van oorsprong een van de oude agrarische bebouwingslinten die in de loop van de tijd in het dorp zijn opgenomen. Voor een verdere beschrijving van de cultuurhistorische ontwikkeling wordt verwezen naar hoofdstuk [4.2](#page-13-0) [(Cultuurhistorie)](#page-13-0).

**Afbeelding 4: Topografische kaart uit 1908 (met het plangebied in de rode cirkel).**

### **2.2. Beschrijving bestemmingsplangebied**

<span id="page-8-2"></span>De bestaande situatie in het plangebied is goed te zien in de luchtfoto va[n afbeelding 5.](#page-9-0)

<span id="page-9-0"></span>**Afbeelding 5: Luchtfoto bestaande situatie.**

Aan de Burgemeester de Beaufortweg staat links, op nummer 61, de bestaande dokterswoning en rechts, op nummer 63, het voormalige gemeentehuis.

**Afbeelding 6: Bestaand gevelbeeld aan de Burgemeester de Beaufortweg.**

Linksachter de dokterswoning staat het voormalige koetshuis. Omdat de bouwkundige kwaliteit van het koetshuis deels te matig was om dit gebouw te restaureren en een tweede leven te geven, is het inmiddels gesloopt. Het gebouw wordt vervangen door nieuwbouw (zie hierna).

Aan de rechterzijde van de dokterswoning staat een monumentale kastanjeboom. Deze boom zal behouden blijven en in de nieuwe planontwikkeling worden ingepast. Ook het kenmerkende hek zal bij de planontwikkeling behouden blijven.

Het perceel is ontsloten vanaf de Burgemeester de Beaufortweg en het parkeren gebeurt op eigen erf.

# <span id="page-11-0"></span>**3. Beleidskader**

# **3.1. Algemeen**

<span id="page-11-1"></span>Omdat het plangebied betrekking heeft op relatief kleinschalige ontwikkelingen, wordt in dit hoofdstuk alleen stil gestaan bij het gemeentelijke beleid. Het beleid van rijk en provincie hebben geen directe gevolgen voor het plangebied. Het beleid van het waterschap komt, voor zover relevant, aan de orde in hoofdstuk [4.9](#page-22-1) ( [Waterparagraaf)](#page-22-1).

Voor het gemeentelijke beleid is met name de Woonvisie 2012-2022 van belang.

### **3.2. Woonvisie 2012-2022**

<span id="page-11-2"></span>De "Woonvisie 2012-2022 Leusden: dorps, ruim en groen" is een actualisatie van de Woonvisie 2008-2015. In de Woonvisie wordt geconcludeerd dat er tot en met 2022 in totaal meer dan voldoende woningen in voorbereiding zijn. De voorgenomen productie is bovendien ongelijk verdeeld in de tijd; tot 2017 zijn er te veel woningen in planning in relatie tot de behoefte. Na 2017 zijn (vrijwel) alleen woningen in Achterveld in planning.

Omdat er tot 2022 meer dan voldoende woningen in voorbereiding zijn worden in principe geen nieuwe woningbouwprojecten in voorbereidingen genomen die uitgaan van een oplevering voor 2023. Uitzondering hierop zijn de herontwikkeling van locaties voor mensen met een beperking en locaties die een maatschappelijke meerwaarde opleveren.

In het voorliggende bestemmingsplan is sprake van de hiervoor bedoelde maatschappelijke meerwaarde. De bouw van de twee nieuwe woningen in het plangebied is mede noodzakelijk in verband met de noodzakelijke restauratie van de bestaande karakteristieke dokterswoning.

# **4. Planologische en milieutechnische randvoorwaarden**

<span id="page-12-0"></span>In dit hoofdstuk is een samenvatting opgenomen van de onderzoeken die in het kader van het voorliggende bestemmingsplan zijn uitgevoerd. De onderzoeken zelf zijn als bijlage bij deze toelichting opgenomen.

# **4.1. Archeologie**

<span id="page-12-1"></span>Op 1 september 2007 is de Wet op de Archeologische Monumentenzorg in werking getreden. Dit is een herziening van de Monumentenwet 1988. Met deze herziening zijn de belangrijkste bevoegdheden aangaande de archeologie bij de gemeente neergelegd. De gemeenteraad is op grond van de Monumentenwet verplicht bij de vaststelling van bestemmingsplannen rekening te houden met de in de grond aanwezige of te verwachten archeologische waarden. Om dit te kunnen onderbouwen dient de gemeente er voor te zorgen dat de archeologische waarden en verwachtingen binnen het gemeentelijk grondgebied bekend zijn.

Deze waarden en verwachtingen zijn aangegeven op een voor de gemeente opgestelde Archeologische Beleidskaart, die op basis van archeologische waarnemingen en vondsten, landschappelijke en historische gegevens tot stand is gekomen.

<span id="page-12-2"></span>**Afbeelding 8: Fragment van de Archeologische Beleidskaart (met het plangebied in de rode cirkel).**

Uit [afbeelding 8](#page-12-2) blijkt dat het hele plangebied ligt in een zone met hoge archeologische verwachtingswaarde. Dat betekent dat bij activiteiten groter dan 100 m², waarbinnen bodemingrepen dieper dan 30 cm onder maaiveld plaatsvinden, voorafgaand archeologisch onderzoek noodzakelijk is. De vergunning wordt verleend nadat de aanvrager een archeologisch onderzoeksrapport heeft overlegd van een archeologisch deskundige, waarin de archeologische waarde van het terrein dat zal worden verstoord naar het oordeel van burgemeester en wethouders in voldoende mate is vastgesteld. Op basis van dit rapport kan het bevoegd gezag voorwaarden aan de betreffende vergunning verbinden (beschermen, opgraven, archeologisch begeleiden). Derhalve is archeologisch bureauonderzoek1 uitgevoerd.

Volgens de gemeentelijke verwachtingskaart geldt voor het gebied rondom de historische lintbebouwing van de Hamersveldseweg een hoge verwachting. Deze hoge verwachting hangt samen met de middeleeuwse weg en ontginning. Bekende archeologische vindplaatsen in de omgeving van het onderzoeksgebied bevinden zich op lokale hoogtes (de toppen en flanken van de dekzandruggen) en direct langs de oevers van de Heiligenbergerbeek. De hoogtes waren favoriete locaties voor bewoning zowel in de prehistorie en later ook in de Middeleeuwen. Verder was het gebied met ondiepe beekdalen weinig geschikt voor bewoning.

Op basis van één milieukundige boring is aangegeven dat het plangebied zich mogelijk juist op een (flank van een) dekzandrug bevindt. Dat houdt in dat voor het plangebied een hoge verwachting geldt voor resten vanaf de prehistorie. Vanaf de Late Middeleeuwen is het gebied ontgonnen. Op basis van gegevens van de Historische Kring stond hier mogelijk voor 1850 een boerderij, Klein Hamersveld. Op historische kaarten is het perceel tot en met de eerste helft van de 19de eeuw aangegeven als onbebouwd en in gebruik als weiland.

Het is aannemelijk dat de huidige dokterswoning bovenop de eerdere huizen/boerderij is gebouwd. De eventuele te behalen kenniswinst over het einde van de 19e eeuw op deze locatie is daarmee gering. Bovendien staan er aan de Hamersveldseweg en omgeving nog voldoende boerderijen uit het einde van de 19e eeuw, die een beeld kunnen schetsen over de toenmalige wijze van bouwen en wonen. Het koetshuis is reeds gesloopt en bij de sloop zijn geen belangwekkende zaken aangetroffen.

Voor onderhavig plangebied geldt op basis van de mogelijke ligging op een dekzandrug een hoge verwachting voor resten vanaf de prehistorie. Ook zouden funderingsresten van een historische boerderij Klein Hamersveld aanwezig kunnen zijn.

Om deze verwachting te toetsen, adviseert de adviseur archeologie van de gemeente een booronderzoek uit te laten voeren in het plangebied. Daartoe is de archeologische dubbelbestemming uit het vigerende bestemmingsplan voor het plangebied gehandhaafd.

#### **4.2. Cultuurhistorie**

<span id="page-13-0"></span>De Modernisering van de Monumentenzorg heeft erin geresulteerd dat per 1 januari 2012 het Besluit ruimtelijke ordening is aangepast. Met deze aanpassing is cultureel erfgoed ingebed in

<sup>1</sup> Buro de Brug, Archeologisch bureauonderzoek Burgemeester de Beaufortweg 61 Leusden, B15-242, Concept V2, Amsterdam, februari 2016

de ruimtelijke ordening. Het is verplicht om in bestemmingsplannen aandacht te geven aan cultuurhistorie en de effecten van het initiatief op cultuurhistorische waarden die in het plangebied voorkomen. Daar waar nodig dient de bescherming van deze waarden ook te worden vastgelegd in de regels en verbeelding bij het bestemmingsplan.

Het plangebied maakt deel uit van de Hamersveldse ontginning die rond 1130 in opdracht van de bisschop van Utrecht werd uitgevoerd. De Hamersveldse ontginning werd begrensd door de (Hamersveldse) Grift, de Moorsterbeek, de Modderbeek en de Zuidwindse sloot. In het midden van de ontginning lag de Hamersveldseweg die de ontginningsas vormde en over de hoogste plaatsen (zoals zandruggen of oude oeverwallen) werd aangelegd. Aan de westkant van de weg werden de eerste boerderijen gebouwd. In de loop van de tijd is de Hamersveldseweg op sommige plaatsen wat verlegd. Er zijn nog delen van de Grift zichtbaar tussen de Bavoortseweg en de Groene Zoom. Het gebied maakte in het verleden deel uit van de strookverkaveling Gelderse Vallei.

**Afbeelding 9: Hamersveldse ontginning (met het plangebied in de rode cirkel).**

Samen met de Zwarteweg de Heiligenbergerweg vormt de Burgemeester de Beaufortweg een van de oudste verbindingswegen in de gemeente. De Burgemeester de Beaufortweg is in 1947 vernoemd naar twee burgemeesters die behoorden tot de familie De Beaufort: J.K. de Beaufort en A.J. de Beaufort.

In het plangebied komen geen beschermde monumenten voor. In en nabij het plangebied zijn er wel enkele cultuurhistorisch waardevolle objecten die geen formele status als monument hebben. Het betreft hier de volgende panden:

- Burgemeester de Beaufortweg 61: villa "Klein Hamersveld" en koetshuis;. De villa en het koetshuis en het ijzeren toegangshek zijn gebouwd rond 1904 in opdracht van burgemeester De Beaufort. De villa heeft ook lang dienst gedaan als dokterswoning. De naam van de villa verwijst naar de boerderij die rond 1850 op dezelfde plek heeft gestaan. Op het perceel staat een beeldbepalende monumentale kastanjeboom.
- Burgemeester de Beaufortweg 63: voormalige gemeentehuis. Het voormalige gemeentehuis op nummer 63 is sinds het einde van de 19de eeuw het gemeentehuis geweest van de toenmalige gemeente Leusden en de gemeente Stoutenburg. Tijdens de Tweede Wereldoorlog zijn er belangrijke verzetsdaden uitgevoerd onder leiding van Karel Brouwer. Onder andere door het vervalsen van persoonskaarten werden Joodse mensen van een nieuwe identiteit voorzien; ook zorgde Karel Brouwer voor distributiebonnen.

Het beleid van de gemeente is gericht op de instandhouding van deze cultuurhistorisch waardevolle bebouwing. De initiatiefnemer heeft gelet op dit waardevolle karakter een planontwikkeling voorgesteld waarbij de dokterswoning, de monumentale kastanje en het toegangshek behouden blijven. Gelet op de slechte bouwkundige staat is besloten het koetshuis te slopen. Dit zal worden vervangen door een woning met een zelfde bouwvolume als die het koetshuis had. Zodoende wordt aan het van oudsher aanwezige bebouwingsensemble gerefereerd. Tussen de dokterswoning en het oude gemeentehuis wordt een nieuwe woning gebouwd De opbrengsten hiervan zijn noodzakelijk voor de restauratie van de dokterswoning. Deze architectuur van deze woning refereert door de kapvorm en -hoogte aan die van de dokterswoning.

In 2012 is de planontwikkeling (toen nog inclusief het oude gemeentehuis) voorgelegd aan de gemeentelijke monumentencommissie. De monumentencommissie was destijds positief over het plan de panden en de beeldbepalende boom te behouden, maar wilde juridisch graag meer greep op het behoud van de dokterswoning. De monumentencommissie wil graag de garantie dat de dokterswoning behouden blijft. Geconstateerd wordt dat de verdichting toeneemt en dat daardoor het aangezicht wordt aangetast. Er is sprake van een historisch ensemble, waar een nieuw kavel tussen komt. Die nieuwe kavel is wel ten gunste van de monumenten. De monumentencommissie wil uit dat oogpunt het volume op deze kavel graag temperen. Daarnaast wordt de suggestie gedaan om de panden aan de achterzijde toegankelijk te maken, zodat er meer mogelijkheden ontstaan voor de modellering van het blok.

De monumentencommissie is van mening dat het positief is dat de panden gerestaureerd worden en een nieuwe invulling krijgen en dat de boom behouden blijft. De Monumentencommissie heeft vraagtekens bij de stedenbouwkundige opzet. De kavel van het (inmiddels voormalig) koetshuis is smal en de hoogte en omvang op de kavel tussen de doksterwoning en het oude gemeentehuis zijn te veel. De situering van de nieuwe woningen achter op het perceel is wel verstandig. De monumentencommissie adviseert de initiatiefnemer daar naar te kijken. Aan de gemeente adviseert de commissie het behoud van de twee gebouwen te borgen.

De initiatiefnemer heeft de plannen heroverwogen. Op grond daarvan is er voor gekozen om vast te houden aan het concept waarbij het volume van het koetshuis wordt herbouwd. De breedte van de kavel vormt geen probleem voor daglichttoetreding. Het volume volstaat om een eigentijdse woning binnen deze cultuurhistorisch waardevolle context te realiseren. Ook het volume van de woning tussen de doksterwoning en het oude gemeentehuis is niet aangepast. Door de situering achterop het perceel achter de monumentale kastanjeboom zal de het bouwvolume gedeeltelijk aan het zicht worden onttrokken.

#### **4.3. Bodem**

<span id="page-16-0"></span>In artikel 2.4.1, lid 1 van de Bouwverordening is bepaald dat een omgevingsvergunningsplichtig bouwwerk niet mag worden gebouwd op een zodanig verontreinigd terrein, dat schade of gevaar is te verwachten voor de gezondheid van de gebruikers of het milieu. In artikel 2.1.5 leden 1 en 2 van de Bouwverordening is het voorschrift gegeven dat bij het indienen van een aanvraag om omgevingsvergunning een bodemonderzoeksrapport overlegd moet worden, dat bestaat uit de resultaten van een recent verkennend onderzoek volgens NEN 5740.

Derhalve is een verkennend bodemonderzoek2 uitgevoerd. Op basis van de resultaten van het uitgevoerde vooronderzoek is geconcludeerd dat de onderzoekslocatie onverdacht is ten aanzien van bodemverontreiniging. Het verkennend bodemonderzoek is uitgevoerd conform de NEN 5740. Hierbij wordt opgemerkt dat de locatie van de voormalige bovengrondse olietank wel als verdacht moet worden beschouwd. De exacte locatie is echter bij de gemeente onbekend. Naar aanleiding hiervan kan er geen gericht onderzoek naar de tanklocatie worden uitgevoerd.

Geconcludeerd wordt dat de hypothese 'onverdachte locatie' geen stand houdt. In de bovengrond en het grondwater zijn enkele parameters aangetoond in een gehalte waarbij in lichte mate sprake is van verontreiniging. Een aanvullend onderzoek met een gewijzigde hypothese wordt echter niet noodzakelijk geacht. De vastgestelde milieuhygiënisch bodemkwaliteit vormt geen belemmering voor de verlening van een omgevingsvergunning. De onderzoeksresultaten geven geen aanleiding om aanvullend of nader bodemonderzoek te adviseren.

Het onderzoek is onder Kwalibo (een onderdeel van het Besluit bodemkwaliteit) uitgevoerd. Het betreft echter geen partijkeuring. Bij afvoer van grond of verhardingsmaterialen van de locatie kan er sprake zijn van verwerkingskosten. Door derden kan, ongeacht de resultaten van dit bodemonderzoek, een keuring van de af te voeren partij worden verlangd.

<sup>2</sup> PJ Milieu BV, Verkennend bodemonderzoek Burgemeester de Beaufortweg (nabij) 61 te Leusden, 1359401A, Nijkerk, 20 december 2013

# **4.4. Externe veiligheid**

<span id="page-17-0"></span>De regeling voor externe veiligheid kent twee begrippen om het risiconiveau voor activiteiten met gevaarlijke stoffen, in relatie tot de omgeving, aan te geven: het plaatsgebonden risico en het groepsrisico:

- Het plaatsgebonden risico (PR) van een bepaalde activiteit, is de kans dat een persoon, die continue en onbeschermd op die plaats aanwezig is, komt te overlijden als gevolg van een ongeval met die activiteit. Dit risico is weer te geven op een kaart. De grenswaarde voor het plaatsgebonden risico geeft de maximaal toelaatbare kans dat een individu komt te overlijden ten gevolge van een bepaalde activiteit en wordt beschouwd als een wettelijke grenswaarde.
- Het groepsrisico (GR) is de kans per jaar dat, in één keer, een groep mensen van een bepaalde omvang komt te overlijden als gevolg van een ongeval met gevaarlijke stoffen. De norm voor het groepsrisico is een oriënterende waarde, die wordt omschreven als de kans per jaar, dat in één keer een groep mensen van een bepaalde omvang komt te overlijden.

In het kader van de externe veiligheid worden in hoofdzaak drie mogelijke risicobronnen onderscheiden:

- inrichtingen, waarin opslag en/of verwerking van gevaarlijke stoffen plaatsvindt;
- transportroutes, waarover gevaarlijke stoffen worden vervoerd;
- buisleidingen, waardoor gevaarlijke stoffen worden vervoerd.

<span id="page-17-1"></span>**Afbeelding 10: Externe veiligheid (met het plangebied in de blauwe cirkel).**

Uit [afbeelding 10](#page-17-1) (bron: [www.risicokaart.nl)](http://www.risicokaart.nl/) blijkt dat er in en in de directe omgeving van het plangebied geen risicovolle objecten zijn.

#### *Inrichtingen*

De dichtstbijzijnde risicovolle inrichting is tankstation "De Horst" aan de Randweg. De afstand tot het plangebied is ongeveer 750 meter. Het plangebied ligt daarmee (ver) buiten het invloedssfeer van deze inrichting.

#### *Vervoer over de weg, het water en het spoor*

De A28 is een route voor het vervoer van gevaarlijke stoffen. De afstand tot het plangebied is meer dan 1 km. Het plangebied ligt daarmee (ver) buiten het invloedssfeer van deze route.

#### *Buisleidingen*

Tussen de A28 en Leusden ligt een buisleiding die in het kader van de externe veiligheid relevant is (de rode streepjeslijn in [afbeelding 10)](#page-17-1). Het gaat om een aardgastransportleiding van de Gasunie. De afstand tot het plangebied is ongeveer 750 meter. Het plangebied ligt daarmee (ver) buiten het invloedssfeer van deze buisleiding.

#### **4.5. Flora en fauna**

<span id="page-18-0"></span>Binnen de bescherming van de natuur in Nederland wordt onderscheid gemaakt tussen bescherming van gebieden en de bescherming van soorten.

#### *Gebiedsbescherming*

De bescherming van gebieden is geregeld via de Natuurbeschermingswet 1998 (beschermde natuurmonumenten en Natura 2000 gebieden) of via het RO-spoor (Ecologische hoofdstructuur). De Natuurbeschermingswet bepaald dat activiteiten die mogelijk negatieve gevolgen kunnen hebben voor de natuurwaarden mogen niet plaatsvinden zonder vergunning.

Het plangebied is niet aangewezen als Natura 2000-gebied en behoort ook niet tot de Ecologische Hoofdstructuur (EHS). Wel ligt ten oosten van de woonbuurt Claverenblad-Wildenburg het beschermde natuurmonument Schoolsteegbosjes (oranje in [afbeelding 11)](#page-19-0). De afstand tot het plangebied is meer dan 1.300 meter.

Leusden is omgeven door de Ecologische Hoofdstructuur (groen in [afbeelding 11)](#page-19-0). De afstand tot het plangebied is meer dan 800 meter. Het bestemmingsplan maakt geen ontwikkelingen mogelijk die negatieve gevolgen kunnen hebben op de in de omgeving liggende beschermde natuurgebieden en/of EHS.

#### *Soortenbescherming*

De Flora- en Faunawet beschermt een groot aantal in het wild levende planten- en diersoorten, ook buiten beschermde natuurgebieden. De wet verbiedt een aantal handelingen die kunnen leiden tot schade aan (populaties of individuen van) beschermde soorten (algemene verbodsbepalingen).

Wanneer het bestemmingsplan handelingen mogelijk maakt die beschermde planten en dieren kunnen bedreigen, is het verplicht om vooraf te toetsen of deze plannen kunnen leiden tot overtreding van algemene verbodsbepalingen. Wanneer dit het geval dreigt te zijn, moet onderzocht worden of er maatregelen genomen kunnen worden om dit te voorkomen, indien dit niet mogelijk is dienen de gevolgen voor beschermde soorten zoveel mogelijk beperkt te worden.

<span id="page-19-0"></span>**Afbeelding 11: Natuurwaarden (met het plangebied in de blauwe cirkel).**

Daarom is een natuurtoets3 uitgevoerd. Hieruit blijkt dat de belangrijkste ecologische gevolgen van het initiatief samenhangen met het opruimen van bomen en struiken (1), het grondverzet (2), de nieuwbouw (3), de herinrichting van de buitenruimte (4) en de intensivering van het woongebruik (3 in plaats van 1) (5).

- Ad 1) In de te verwijderen bomen en struiken nestelen in het voorjaar vogels. De beplanting en het half ingestorte tuinschuurtje (met merelnest) moet daarom buiten het broedseizoen (15 maart – 15 juli) worden weggehaald of in het broedseizoen eerst gecontroleerd worden op de aanwezigheid van nestelende vogels. Verder verdwijnt er een representatieve zoomvegetatie. Deze herbergt geen beschermde soorten. Verder verdwijnt er foerageergelegenheid voor vleermuizen. Dit effect is gering en heeft geen gevolgen voor de instandhouding van de respectievelijke populaties op lokaal niveau. Ook hierbij worden geen verbodsbepalingen van de Flora- en faunawet overtreden.
<sup>3</sup> Bureau Schenkeveld, Klein Hamersveld Leusden natuurtoets, Culemborg, 12 juni 2015

- Ad 2) Bij het grondverzet voor het bouwrijp maken van de woningbouwlocatie en de inrichting van de buitenruimte worden voor zover waarneembaar alleen algemeen (tabel 1) beschermde diersoorten, te weten Egel en Bruine kikker verstoord of gedood.
- Ad 3) Tijdens de bouw treedt door lawaai, bouwlampen en het verspreiden van vervuilende stoffen verstoring van de natuur in de omgeving op. De omvang hiervan is beperkt en reikt niet tot de beschermde natuurgebieden in de omgeving.
- Ad 4) De heringerichte buitenruimte rond de gebouwen zal een groen karakter hebben. Aangenomen wordt dat de monumentale Paardenkastanje en een enkel nog goed exemplaar Gewone es aan de noordrand blijven staan.
- Ad 5) De intensivering van het woongebruik (3 in plaats van 1) heeft een toename van de totale hoeveelheid verstoring door licht, geluid en (auto-)bewegingen tot gevolg. In de stedelijke omgeving van Leusden, het centrum in het bijzonder, heeft dat nauwelijks betekenis. Verstoringsgevoelige soorten komen hier niet (meer) voor.

Bovengenoemde gevolgen worden hieronder alleen aan de Flora- en faunawet getoetst. Omdat de dichtstbijzijnde beschermde natuurgebieden ver weg liggen, de ingreep klein is en het nieuwe gebruik weinig uitstraling heeft, hoeft het initiatief niet getoetst te worden aan de bepalingen in de Natuurbeschermingswet of de Provinciale Ruimtelijke Verordening Utrecht (2013).

Op basis van bovenstaande gegevens wordt geconcludeerd dat de nieuwbouw van de twee woningen en de herinrichting van de buitenruimte (inclusief het weghalen van meer dan 80% van de beplanting) geen ingrijpende ecologische gevolgen hebben. Er zullen bij de werkzaamheden geen algemene verbodsbepalingen (artikel 8 tot en met 13) van de Flora- en faunawet worden overtreden, als de beplanting (bomen en struiken) buiten het broedseizoen (15 maart – 15 juli) wordt verwijderd en de monumentale Paardenkastanje en een enkele Gewone es aan de noordrand blijven staan. Als aan deze randvoorwaarden wordt voldaan, worden er door de ingreep niet aantoonbaar verbodsbepalingen van de Flora- en faunawet overtreden.

Tot slot wordt aanbevolen voorafgaand aan het opruimen van de beplanting en het grondverzet algemeen beschermde soorten als Bruine kikker en Egel weg te vangen en elders in de directe omgeving uit te zetten (zorgplicht !), bij de eventuele nieuwe aanplant inheemse soorten te gebruiken en terughoudend te zijn met buitenverlichting, buitenlampen zo laag mogelijk op te hangen en/of uitstralend licht naar boven af te schermen.

### **4.6. Geluid**

<span id="page-20-0"></span>Volgens de Wet geluidhinder (Wgh) zijn woningen geluidgevoelige bestemmingen. Volgens artikel 77 van de Wet geluidhinder is het nodig akoestisch onderzoek te verrichten naar woningen die in een geluidszone vallen. In het kader van de Wet geluidhinder zich langs alle wegen geluidszones, met uitzondering van:

- woonerven;
- 30 km/uur-gebieden;

De breedte van de geluidszone van een weg is afhankelijk van het aantal rijstroken en de ligging van de weg (binnen- of buitenstedelijk). In het stedelijk gebied geldt hiervoor een zone van 200 meter aan weerszijden van de weg. De Burgemeester de Beaufortweg behoort in de zin van de Wet geluidhinder tot het buitenstedelijk gebied. Derhalve dient akoestisch onderzoek te worden uitgevoerd. De maximumsnelheid op de Burgemeester de Beaufortweg bedraagt 50 kilometer per uur.

In de Wet geluidhinder is vastgelegd dat de geluidbelasting op de gevel niet meer mag bedragen dan de voorkeursgrenswaarde van 48 dB, danwel een door burgemeester en wethouders vast te stellen hogere grenswaarde.

De gemeente Leusden heeft telgegevens verstrekt uit 2012. Om de etmaalintensiteit voor 2025 te berekenen is rekening gehouden met een autonome groei. Deze bedraagt op grond van informatie van de gemeente 0,5% per jaar. In [afbeelding 12](#page-21-1) verkeersintensiteiten weergegeven voor 2025.

| Verkeersgegevens    | Dag   | Avond | Nacht |
|---------------------|-------|-------|-------|
| Personenauto's      | 152,3 | 14,5  | 5,8   |
| Licht vrachtverkeer | 22,6  | 2,6   | 0,3   |
| Zwaar vrachtverkeer | 7,6   | 2,3   | 0,5   |

<span id="page-21-1"></span>**Afbeelding 12: Intensiteiten gemotoriseerd verkeer per uur.**

Op basis van de berekening (zie bijlage 1) blijkt dat de gevelbelasting als gevolg van het Burgemeester de Beaufortweg 53,2 dB (zonder aftrek) bedraagt. Voor de toetsing van de grenswaarden mag -in verband met het stiller worden van het verkeer- een aftrek van 5 dB worden toegepast op grond van artikel 110g van de Wet geluidhinder Jo artikel 3.4 van het Reken- en meetvoorschrift geluidhinder 2012. Dit betekent dat de gevelbelasting 48,2 dB bedraagt en de voorkeursgrenswaarde derhalve niet wordt overschreden.

# **4.7. Luchtkwaliteit**

<span id="page-21-0"></span>Op 15 november 2007 is de Wet luchtkwaliteit samen met de AMvB "Niet in betekenende mate bijdragen" (NIBM), de ministeriële regeling NIBM, de ministeriële regeling Projectsaldering en de ministeriële regeling Beoordeling luchtkwaliteit in werking getreden.

Projecten die 'niet in betekenende mate bijdragen' aan de luchtverontreiniging, hoeven volgens de nieuwe wet niet meer afzonderlijk getoetst te worden aan de grenswaarden voor de buitenlucht. Het Besluit NIBM omschrijft het begrip nader: een project dat minder dan 3% van de grenswaarden bijdraagt is NIBM. Dit komt overeen met 1,2 microgram/m³ voor fijn stof en NO2. Voor woningbouw ligt de 3%-grens op 1.500 woningen. Omdat in het plangebied het aantal woningen met 2 toeneemt, kan worden geconcludeerd dat uit het oogpunt van de "Wet luchtkwaliteit" er geen belemmeringen zijn voor de realisatie van het plan.

### **4.8. Milieuhinder bedrijvigheid**

<span id="page-22-0"></span>In de directe omgeving van het plangebied liggen woningen. Er is geen invloed van milieuoverlast van bedrijven in de omgeving.

#### **4.9. Waterparagraaf**

<span id="page-22-1"></span>Sinds 14 februari 2001 is het verplicht een Watertoets bij ruimtelijke ontwikkelingen uit te voeren, wat als gevolg heeft dat in alle ruimtelijke plannen - en dus ook het bestemmingsplan - een zogeheten waterparagraaf moet zijn opgenomen. De waterparagraaf omvat het advies van de waterbeheerder en een gemotiveerd besluit ten aanzien van de wateraspecten. Eventuele afwijkingen van het advies van de waterbeheerder worden gemotiveerd. Daarbij moet door de initiatiefnemer worden aangegeven hoe met die afwijking wordt omgegaan. In de laatste instantie kan worden teruggegrepen op het nemen van verzachtende maatregelen of compensatie inclusief afspraken over financiering en uitvoering.

#### *De Europese Kaderrichtlijn Water (2003)*

De Europese Kaderrichtlijn Water gaat er vanuit dat water geen gewone handelswaar is, maar een erfgoed dat moet worden beschermd en verdedigd. Het hoofddoel van de richtlijn is daarop gebaseerd. De Kaderrichtlijn Water geeft het kader voor de bescherming van landoppervlaktewater, overgangswater, kustwater en grondwater. Dat moet ertoe leiden dat: aquatische ecosystemen en gebieden die rechtstreeks afhankelijk zijn van deze ecosystemen, voor verdere achteruitgang worden behoed, emissies worden verbeterd, duurzaam gebruik van water wordt bevorderd op basis van bescherming van de beschikbare waterbronnen op lange termijn, er wordt gezorgd voor een aanzienlijke vermindering van de verontreiniging van grondwater.

#### *Vierde Nota Waterhuishouding (Ministerie van Verkeer en Waterstaat, 1998)*

De Vierde Nota Waterhuishouding geeft het kader voor het waterbeheer voor Nederland, nu en in de toekomst. De hoofddoelstelling is "een veilig en goed bewoonbaar land en het in stand houden / versterken van gezonde en veerkrachtige watersystemen, waarmee een duurzaam gebruik blijft gegarandeerd". Om de veerkracht van de watersystemen te vergroten dient de waterconservering en buffering te worden bevorderd en de afwenteling van (water-) problemen op naastgelegen gebieden te worden beperkt.

#### Waterbeleid in de 21e eeuw (2000)

De hoge waterstanden in de rivieren in 1995 en 1996 en de klimaatscenario's waarin naast de zeespiegelstijging ook meer en heviger buien worden voorspeld hebben geleid tot vernieuwde aandacht voor water. Nederland is met zijn lage ligging en hoge verstedelijkingsgraad kwetsbaar voor wateroverlast en de veiligheid is in de toekomst in het geding. Maar ook door de drogere zomers is er het risico van watertekorten en verdroging. De commissie "Waterbeheer 21e eeuw" heeft in opdracht van de regering duidelijk gemaakt dat we anders moeten omgaan met water en ruimte. Ruimte die nu beschikbaar is voor de bescherming tegen overstromingen en wateroverlast moet ten minste behouden blijven. De aanwezige ruimte mag niet sluipenderwijs verloren gaan bij de uitvoering van nieuwe projecten voor infrastructuur, woningbouw, landbouw of bedrijventerreinen.

#### *Waterbeheer 21e eeuw (WB21).*

Het thema "water als ordenend principe" loopt als een rode draad door het gehele plan. Dit houdt in dat, voordat er beslissingen worden genomen op ruimtelijk gebied, er wordt bekeken welke gevolgen die hebben voor watersystemen. Dit waterplan valt onder het regime van de nieuwe waterwet (22 dec. 2009).

#### *Waterbeheersplan Waterschap Vallei en Eem 2010-2015*

Vanaf 1 januari 2013 zijn Waterschap Vallei & Eem en Waterschap Veluwe gefuseerd. Het nieuwe waterschap heet vanaf heden Waterschap Vallei en Veluwe. Het plangebied ligt in het oorspronkelijke beheersgebied van Waterschap Vallei & Eem. Omdat het nieuwe waterschap nog geen nieuw Waterbeheersplan heeft vastgesteld wordt vooralsnog uitgegaan van het waterbeheersplan van Waterschap Vallei en Eem. Het Ontwerp-Waterbeheerprogramma 2016- 2021 heeft inmiddels in het voorjaar van 2015 ter visie gelegen.

In het Waterbeheersplan 2010-2015 (vastgesteld op 17 september 2009) heeft het toenmalige Waterschap Vallei & Eem zijn ambities en uitvoeringsprogramma vastgelegd. Het plan bepaalt in grote lijnen de agenda van het waterschap voor de komende zes jaar. In het waterbeheersplan vertaalt het waterschap zijn taken in concrete doelen voor de periode van 6 jaar, de maatregelen om die doelen te realiseren en de prestatie-/indicatoren waaraan de resultaten kunnen worden afgemeten. Het waterbeheersplan is gevoed door beleid dat in de achterliggende periode is ontwikkeld.

Het waterschap geeft zijn taken vorm middels drie programma's:

- veilige dijken; beschermen van de bewoonde gebieden tegen overstromingen;
- voldoende en schoon water; waar het nodig is, is water van goede kwaliteit beschikbaar. Er wordt geen overlast van het water ondervonden;
- zuivering afvalwater; het waterschap zuivert gebruikt en verontreinigd water en hemelwater dat in rioleringen wordt verzameld. Dit gebeurt voordat het water op het oppervlaktewater wordt geloosd.

#### *Gemeentelijk Rioleringsplan (GRP)*

In het Gemeentelijk Rioleringsplan Leusden 2015-2018 heeft de gemeente Leusden samen met het Waterschap het rioleringsbeleid vastgelegd. In het GRP 2015-2018 staat een overzicht van de in Leusden aanwezige voorzieningen, is het rioolbeheer van de afgelopen planperiode geevalueerd, zijn doelen vertaald in ambities en staan de hoofdlijnen van de aanpak om de ambities te halen. Alle nieuwe ontwikkelingen worden, afhankelijk van de ligging, aan de doelstellingen van het GRP 2015-2018 getoetst.

#### *Toekomstige situatie*

In het zal een extra woning worden gebouwd. Dat betekent een toename van de verharde oppervlakte. Het hemelwater, dat terecht komt op de daken van de nieuwe woning zal worden afgekoppeld en worden geïnfiltreerd. De grondslag leent zich hier goed voor. Daarnaast zal het vuilwater worden afgevoerd naar de riolering in de Burgemeester de Beaufortweg. Het bestaande stelsel heeft capaciteit genoeg om de geringe toename van het aanbod te kunnen verwerken. De doelstellingen van het waterschap komen dan ook niet in het gedrang door dit bestemmingsplan.

Op 17 juli 2015 is de digitale watertoets ingevuld. Hieruit blijkt dat in het plangebied geen belangrijke oppervlaktewateren (zogenaamde primaire of A- watergangen), waterkeringen liggen of gebieden die zijn aangewezen voor regionale waterberging. Dit betekent dat dit plan geen essentiële waterbelangen raakt. Op basis daarvan wordt door het waterschap voor het onderhavige plan een positief wateradvies gegeven.

### **4.10. Kabels en leidingen**

<span id="page-24-0"></span>Het bestemmingsplan heeft alleen betrekking op particuliere gronden. In het plangebied liggen daarom geen publieke kabels en leidingen.

#### **4.11. Duurzaamheid**

<span id="page-24-1"></span>De gemeente streeft ernaar dat gebouweigenaren bij nieuwbouw of verbouw energiezuinig bouwen en duurzame materialen toepassen, zoals duurzaam geproduceerd hout of herbruikbare materialen. Het aspect duurzaamheid komt ook tot uiting in het behouden en herstel van de voormalige dokterswoning, een historisch pand.

#### **4.12. Vormvrije MER-beoordeling**

<span id="page-24-2"></span>Als gevolg van de wettelijke bepalingen met betrekking tot milieueffectrapportages (Besluit m.e.r.) dient in ieder bestemmingsplan inhoudelijk gemotiveerd te worden dat aan de regelingen wordt voldaan. Voorheen kon in de meeste plannen worden volstaan met de conclusie dat de omvang van de activiteit onder de drempelwaarden bleven.

De consequentie hiervan is dat een toets moet worden uitgevoerd of belangrijke nadelige milieugevolgen kunnen worden uitgesloten. Voor deze toets, die dus een nieuw element is in de m.e.r.-regelgeving, wordt de term vormvrije m.e.r.-beoordeling gehanteerd. Deze vormvrije m.e.r.-beoordeling kan tot twee conclusies leiden:

- belangrijke nadelige milieugevolgen zijn uitgesloten: er is geen m.e.r.(-beoordeling) noodzakelijk;
- belangrijke nadelige gevolgen voor het milieu zijn niet uitgesloten: er moet een m.e.r. beoordeling plaatsvinden of er kan direct worden gekozen voor m.e.r.

De in dit hoofdstuk beschreven onderzoeksresultaten voldoen niet alleen aan de onderzoeksverplichting van het Besluit ruimtelijke ordening, maar kunnen ook worden opgevat als de vormvrije m.e.r.-beoordeling. Er kan worden geconcludeerd dat belangrijke nadelige milieugevolgen zijn uitgesloten.

# <span id="page-26-0"></span>**5. Planbeschrijving**

### **5.1. Algemeen**

<span id="page-26-1"></span>Bloemendal Vastgoed B.V. heeft plannen ontwikkeld om een kenmerkend en waardevol pand aan de Burgemeester Beaufortweg 61 in Leusden te restaureren. Daarbij zal het in slechte staat verkerende koetshuis bij nummer 61 worden vervangen door een nieuwe woning. Verder zal tussen de nummers 61 en 63 een nieuwe woning worden gerealiseerd.

# **5.2. Bebouwingsstudie Burgemeester de Beaufortweg 61**

<span id="page-26-2"></span>Door Kielstra Architecten is de "Bebouwingsstudie Burgemeester de Beaufortweg 61-63" opgesteld (voorlopig ontwerp,31 januari 2013). Inmiddels behoort het voormalig gemeentehuis op nummer 63 niet meer tot de onderhavige ontwikkeling. Uit deze studie kan de volgende planbeschrijving worden overgenomen. De studie is als bijlage 5 bij deze toelichting opgenomen.

Het ontwerp geeft de mogelijkheid om 2 nieuwe woningen toe te voegen binnen de bestaande begrenzingen van de kavels, met behoud van de voormalige dokterswoning nummer 61. Deze nieuwbouw is nodig om de kenmerkende bestaande bebouwing te kunnen restaureren.

**Afbeelding 13: Verkaveling nieuwe situatie in groter verband.** 

Aan de rechterzijde van de dokterswoning wordt rekening gehouden met de monumentale kastanjeboom. Het verder aanwezige groen is verwilderd en is inmiddels bijgewerkt. Het kenmerkende hek wordt onderdeel van kavel 2.

De dokterswoning (nummer 61) zal behouden blijven en worden gerestaureerd en naar de huidige eisen worden gebracht. Er wordt geparkeerd aan de westzijde, ter plekke van voormalige ingang van de praktijk. De voordeur is aan de oostzijde. De woning heeft in de kopgevels een kenmerkende donkere houten gevel beschieting, wit stucwerk en een oranje dakpan. Voormalige speklagen zijn in de gevel terug te vinden.

De bouwkundige kwaliteit van het koetshuis was te matig om dit gebouw te restaureren en een tweede leven te geven. Daarom is het koetshuis inmiddels gesloopt. Op de plek van het huidige koetshuis komt dan ook een nieuwe woning met als kenmerk slapen op de begane grond. Door gebruik te maken van de kenmerkende vormen en detaillering van de houten opbouw, kan het koetshuis vertaald worden in een moderne variant. Deze woning krijgt zijn hoofdfuncties op de begane grond met een logeer- en werkkamer op de verdieping.

**Afbeelding 14: Nieuwe gevelbeeld.**

Rechts van nummer 61 komt een nieuwe woning in twee bouwlagen en een kap, die in vormgeving een afgeleide is van het midden segment van de dokterswoning. De positie van deze woning is achter op het terrein, min of meer vergelijkbaar met de huidige positie van het koetshuis. Hiermee blijven de twee kenmerkende panden vol in het zicht en ontstaat er geen concurrentie.

De woningen worden allen ontsloten vanaf de Burgemeester de Beaufortweg en hebben de mogelijkheid om twee auto's te stallen. Op deze wijze is op een heldere wijze een nieuwe structuur gegeven binnen de twee bestaande kavels, waarbij de twee voor Leusden kenmerkende gebouwen een tweede leven kunnen krijgen.

Voor een meer uitgebreide beschrijving van de plannen wordt naar bijlage 5 verwezen.

# <span id="page-28-0"></span>**6. Juridische toelichting**

# **6.1. Algemene juridische opzet**

<span id="page-28-1"></span>In voorliggend bestemmingsplan wordt de planologisch-juridische basis gelegd voor bouw en verbouw van de woningen in het plangebied. Het bestemmingsplan heeft een belangrijke functie als toetsingskader voor aanvragen voor omgevingsvergunningen en het (toekomstige) gebruik van de gronden en gebouwen.

Sinds 1 juli 2008 is de nieuwe Wet ruimtelijke ordening van toepassing. Onderdeel van de nieuwe wetgeving is de ministeriële Regeling standaarden ruimtelijke ordening 2012. In deze regeling wordt beschreven hoe het bestemmingsplan er uit moet zien en welke benamingen worden gehanteerd. Ook het kleurgebruik op de kaart is voortaan vastgelegd in de landelijke standaarden evenals de technische vereisten. Vanzelfsprekend voldoet het bestemmingsplan aan deze nieuwe standaarden.

Het plan is opgezet als een bestemmingsplan als bedoeld in artikel 3.1 van de Wet ruimtelijke ordening, een plan met directe bouw- en gebruiksdoelen. Het plan bestaat uit de bestemmingen die in paragraaf 6.2 worden behandeld.

Op de bijbehorende verbeelding (plankaart) is te zien waar en welke bestemmingen van toepassing zijn. Eveneens is op de verbeelding de exacte omvang en ligging van het plangebied vastgelegd. De regels behorende bij onderhavig bestemmingsplan zijn gebaseerd op de gemeentelijke standaard. Verder is zoveel mogelijk aangesloten op de regels van het voorontwerp bestemmingsplan "Leusden-west" (zie ook paragraaf [1.4)](#page-6-0).

De regels zijn als volgt gestructureerd:

- Hoofdstuk 1 van de regels geeft de algemene bepalingen weer. Het betreft de begripsbepalingen (artikel 1), waarin de in het plan voorkomende begrippen worden gedefinieerd. In artikel 2 "Wijze van meten" wordt aangegeven hoe de voorgeschreven maatvoering (zoals goothoogte, bouwhoogte inhoud en oppervlakte) in het plan gemeten moet worden.
- in hoofdstuk 2 zijn de in het plan voorkomende bestemmingen geregeld. Per bestemming is bepaald welk gebruik van de gronden is toegestaan en welke bebouwingsregels er gelden. Tevens zijn waar nodig flexibiliteitsbepalingen opgenomen.
- in hoofdstuk 3 staan aanvullende bepalingen die, in aanvulling op de bestemmingsbepalingen, voor het hele plangebied gelden. Hierbij kan worden gedacht aan de algemene afwijkingsregeling, die het college van burgemeester en wethouders de bevoegdheid geeft om op ondergeschikte punten van de regels in hoofdstuk 2 af te wijken.
- hoofdstuk 4 van de regels heeft betrekking op het overgangsrecht en de slotbepaling.

### **6.2. Bestemmingen**

### <span id="page-28-2"></span>*Tuin*

De bestemming "Tuin" bevat de gronden die vrij dienen te blijven van gebouwen. Andere bouwwerken zijn wel toegestaan, mits deze voldoen aan de in de regels aangegeven maatvoering. In deze bestemming zijn twee afwijkingsbevoegdheden opgenomen, één voor het bouwen van aangebouwde bijbehorende bouwwerken, zoals erkers en ingangspartijen en één voor het oprichten van hogere erfafscheidingen dan 1 meter voor de voorgevelrooilijn.

#### *Wonen*

De bestemming "Wonen" is opgenomen voor de woningen in het plangebied. Het gaat hier om vrijstaande woningen. Om welk woningtype het in specifieke gevallen gaat is door middel van de aanduidingen op de verbeelding weergegeven. De woningen mogen uitsluitend worden gerealiseerd binnen de op de verbeelding aangegeven bouwvlakken. Voor de realisatie van de woningen zijn in de regels bouwregels opgenomen.

De belangrijkste bouwregels zijn die met betrekking tot het bouwen van de woning binnen het bouwvlak en de goot- en bouwhoogte van de woning. In de regels is vastgelegd dat de goot- en bouwhoogte van de woningen niet meer mag bedragen dan de oorspronkelijke goot- en bouwhoogte. Voor de nieuw te bouwen woningen zijn de maximale hoogten vastgelegd op de verbeelding. Ten opzichte van het vigerende bestemmingsplan is het bouwvlak voor het pand Burgemeester de Beaufortweg 61 verkleind.

In de regels vastgelegd dat ten hoogste 20% van de oppervlakte van een perceel mag worden bebouwd, tot een maximum van 80 m², niet meegerekend de oppervlakte van het bouwvlak. Tevens zijn voor de bijbehorende bouwwerken maximale goot- en bouwhoogten aangegeven. Tot slot zijn burgemeester en wethouder bevoegd om nadere eisen te stellen aan de plaats en afmeting van bijbehorende bouwwerken, die hetzij in de erfafscheiding hetzij binnen een afstand van 2 meter hiervan worden gebouwd. Daarnaast kunnen burgemeester en wethouders een omgevingsvergunning verlenen in afwijking van de bouwregels.

Binnen de woonbestemming is opgenomen dat het mogelijk is om een beroep aan huis uit te oefenen. Hier vallen de vrije beroepen en aanverwante beroepen onder, zoals kapper, pedicure. De oppervlakte die gebruikt mag worden voor dit beroep aan huis mag niet meer bedragen dan 30% van de totale oppervlakte van de woning en bijbehorende bouwwerken tot een maximum van 50 m².

Door middel van een omgevingsvergunning is het mogelijk om ook een bedrijf aan huis uit te oefenen. Het gaat hier om bedrijvigheid die lichte hinder kan veroorzaken. In een bijlage bij de regels zijn de verschillende typen bedrijvigheid aangegeven die hieronder vallen in een tabel opgenomen. Voor bedrijf aan huis gelden min of meer dezelfde eisen als bij een beroep aan huis plus enkele extra eisen.

Van de bouwregels kan worden afgeweken ten behoeve van het bouwen van bijbehorende bouwwerken tot een bouwhoogte van 5 meter.

#### *Waarde - Archeologie hoge verwachting*

Gelet op de conclusie van het archeologisch bureauonderzoek (zie paragraaf [4.1)](#page-12-1) is, naast de overige bestemmingen, de dubbelbestemming "Waarde - Archeologie hoge verwachting" van toepassing. Deze bestemming is overgenomen uit het vigerende bestemmingsplan. De gronden zijn, naast voor de andere voorkomende bestemmingen, mede bestemd voor bescherming van aanwezige of naar verwachting aanwezige archeologische waarden.

Om daadwerkelijk te kunnen beschermen, is in deze bestemming een specifiek op dit onderwerp toegesneden omgevingsvergunning opgenomen. Voor diverse activiteiten, waarbij de grond wordt "geroerd" (vooral graafwerkzaamheden dieper dan 30 cm) is een omgevingsvergunning nodig.

Ter bescherming van (naar verwachting) aanwezige archeologische waarden is in deze bestemming ook de bevoegdheid van burgemeester en wethouders opgenomen om eisen te stellen bij een aanvraag van een omgevingsvergunning, overeenkomstig artikel 40 van de Monumentenwet 1988. Die eisen betreffen onder meer een rapportageplicht van de aanvrager van de omgevingsvergunning betreffende de archeologische situatie van het betreffende terrein, en de mogelijkheid om aan de omgevingsvergunning de verplichting tot "bouwbegeleiding" door een ter zake deskundige (archeoloog) te verbinden. Deze onderzoeksplicht geldt bij een ontwikkeling van meer dan 100 m².

#### **6.3. Algemene regels**

#### <span id="page-30-0"></span>*Algemene bouwregels*

In de Algemene bouwregels is een regeling opgenomen dat bestaande legale afwijkingen ten aanzien van voorgeschreven maatvoeringen zijn toegestaan. Deze worden daarmee niet onder het overgangsrecht geplaatst.

#### *Algemene gebruiksregels*

Binnen de gebruiksregels is bepaald dat per woning twee parkeerplaatsen op eigen erf dienen te worden aangelegd en instandgehouden. Daarnaast is een opsomming opgenomen waarin de zogenaamde "verboden" gebruiken zijn opgesomd.

#### *Algemene afwijkingsregels*

- Het met 10% afwijken van in het -plan aangegeven maten en percentages.
- Het bouwen van gebouwen ten behoeve van nutsvoorzieningen tot een maximaal oppervlak van 30 m² en een hoogte van 3 meter.
- Het bouwen van antennemasten tot een bouwhoogte van 20 meter.
- Het onder voorwaarden uitoefenen van een bed and breakfast.
- Het onder voorwaarden vestigen van een bedrijf aan huis.

*Algemene wijzigingsregels*

- Het is mogelijk om de ligging van grenzen van bestemmings- en bouwvlakken onder voorwaarden met 10% te verkleinen of vergroten.
- Het wijzigen van de Staat van Bedrijfsactiviteiten.

# **7. Economische uitvoerbaarheid**

<span id="page-32-0"></span>Conform artikel 6.12. lid 1 Wro dient de gemeenteraad een exploitatieplan vast te stellen voor gronden waarop een bouwplan gerealiseerd wordt. Volgens artikel 6.2.1. van het Bro wordt hier in ieder geval de bouw van één of meerdere hoofdgebouwen onder verstaan. Voor het plangebied zal derhalve in principe een exploitatieplan vastgesteld dienen te worden. Conform artikel 6.12. lid 2 Wro kan de gemeenteraad besluiten om geen exploitatieplan vast te stellen indien het verhaal van de kosten van de grondexploitatie over de in het plan of besluiten begrepen gronden anderszins verzekerd is.

Het plan wordt gerealiseerd door een particuliere initiatiefnemer. Uit de exploitatieberekeningen blijkt dat het onderhavige bestemmingsplan financieel uitvoerbaar is. De gemeente Leusden zal een anterieure exploitatieovereenkomst sluiten met deze initiatiefnemer. Dor middel van deze exploitatieovereenkomst heeft de gemeente het kostenverhaal geregeld. Het kostenverhaal is hierdoor "anderszins verzekerd". Derhalve hoeft geen exploitatieplan vastgesteld te worden.

# <span id="page-33-0"></span>**8. Maatschappelijke uitvoerbaarheid**

### **8.1. Inspraak**

<span id="page-33-1"></span>Tijdens een informatiebijeenkomst op 22 maart 2012 zijn de omwonenden geïnformeerd. Tijdens die bijeenkomst hebben omwonenden aangegeven blij te zijn dat er wat gebeurt en dat de twee bestaande panden behouden blijven. In een brief, die als bijlage aan deze toelichting is toegevoegd zijn de uitkomsten van deze avond samengevat.

Omwonenden willen geen extra parkeerdruk op de Platanenlaan. In verband daarmee is in de planregels de verplichting opgenomen om per woning twee parkeerplaatsen op eigen terrein aan te leggen en in stand te houden.

De direct aanwonenden zijn benieuwd wat het definitieve volume wordt. Aangegeven is dat dit in het kader van de tervisielegging van het ontwerpbestemmingsplan mogelijk is.

Tenslotte is er de wens om het groen wat uit te dunnen omdat dit aan de achterzijde veel licht wegneemt. Dit betreft echter een uitvoeringsaspect dat niet door het bestemmingsplan kan worden geregeld.

Het ontwerp van het bestemmingsplan zal gedurende zes weken ter visie worden gelegd, waarbij "eenieder" in de gelegenheid wordt gesteld een zienswijze kenbaar te maken.

### **8.2. Overleg conform artikel 3.1.1. Bro**

<span id="page-33-2"></span>Het ontwerpbestemmingsplan is in het kader van het vooroverleg ex artikel 3.1.1. Bro opgestuurd naar diverse instanties. De betrokken instanties hebben daarbij geen opmerkingen gemaakt over het plan.

### **8.3. Ontwerpbestemmingsplan**

<span id="page-33-3"></span>In het kader van de wettelijke procedure heeft het ontwerpbestemmingsplan Burgemeester de Beaufortweg 61 vanaf 16 juni 2016 zes weken ter inzage gelegen om iedereen in de gelegenheid te stellen zijn of haar zienswijze kenbaar te maken. Dit is op 15 juni gepubliceerd in de Staatscourant en op www.leusden.nl. Ook zijn alle omwonenden per brief geïnformeerd. Naar aanleiding van de ter inzage legging zijn twee zienswijzen ingediend. In een separate Nota zienswijzen zijn de zienswijzen beantwoord. De zienswijzen hebben niet geleid tot een gewijzigde vaststelling van het bestemmingsplan.