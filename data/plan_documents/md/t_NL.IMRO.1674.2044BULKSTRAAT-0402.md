# TOELICHTING

# Inhoudsopgave

| Hoofdstuk 1 Inleiding                                 | 5  |
|-------------------------------------------------------|----|
| 1.1 Aanleiding                                        | 5  |
| 1.2 Doel                                              | 5  |
| 1.3 Ligging plangebied                                | 5  |
| 1.4 Geldende bestemmingsregeling                      | 5  |
| 1.5 Leeswijzer                                        | 6  |
| Hoofdstuk 2 Beleidskader                              | 9  |
| 2.1 Europees beleid                                   | 9  |
| 2.2 Rijksbeleid                                       | 9  |
| 2.3 Provinciaal beleid                                | 16 |
| 2.4 Beleid waterschap                                 | 27 |
| 2.5 Gemeentelijk beleid                               | 29 |
| Hoofdstuk 3 Beschrijving plangebied                   | 47 |
| 3.1 Historische analyse                               | 47 |
| 3.2 Ruimtelijke analyse                               | 47 |
| 3.3 Functionele analyse                               | 48 |
| Hoofdstuk 4 Onderzoeken                               | 51 |
| 4.1 Inleiding                                         | 51 |
| 4.2 Bedrijven- en milieuzonering                      | 51 |
| 4.3 Geluid                                            | 55 |
| 4.4 Lucht                                             | 56 |
| 4.5 Geur                                              | 58 |
| 4.6 Externe veiligheid                                | 58 |
| 4.7 Bodem                                             | 62 |
| 4.8 Water                                             | 63 |
| 4.9 Flora en fauna                                    | 66 |
| 4.10 Archeologie en monumenten                        | 67 |
| 4.11 Ladder voor duurzame verstedelijking             | 69 |
| Hoofdstuk 5 Visie op het plangebied                   | 71 |
| 5.1 Uitgangspunten en randvoorwaarden                 | 71 |
| 5.2 Ruimtelijke ontwikkelingen                        | 72 |
| 5.3 Functionele ontwikkelingen                        | 73 |
| Hoofdstuk 6 Juridische aspecten                       | 75 |
| 6.1 Standaard vergelijkbare bestemmingsplannen (svbp) | 75 |
| 6.2 Wet algemene bepalingen omgevingsrecht            | 75 |
| 6.3 Opzet van de nieuwe bestemmingsregeling           | 76 |
| 6.4 Regeling woonpercelen                             | 77 |
| 6.5 Regeling overige bestemmingen                     | 80 |
| Hoofdstuk 7 Economische uitvoerbaarheid               | 83 |
| Hoofdstuk 8 Overleg en inspraak                       | 85 |
| 8.1 Overleg                                           | 85 |
| 8.2 Inspraak                                          | 85 |

# Hoofdstuk 1 Inleiding

# 1.1 Aanleiding

De gemeente Roosendaal wil het gebied ten zuiden van de Bulkstraat in Wouw tot ontwikkeling brengen. In het stedenbouwkundig plan 'Bulkstraat' is woningbouwontwikkeling en de uitgifte van woon-werkkavels tot doel gesteld.

Het voorliggende bestemmingsplan 'Bulkstraat' omvat een iets groter gebied dan het stedenbouwkundig plan. Behalve de te ontwikkelen woningen en woon-werkkavels zijn ook de bestaande woningen aan de Bulkstraat en het pluimveebedrijf ten zuiden van de spoorlijn in dit bestemmingsplan opgenomen.

# 1.2 Doel

Op de eerste plaats is het doel van dit bestemmingsplan het juridisch-planologisch mogelijk maken van de bouw van circa 40 woningen (tot 2020) en de ontwikkeling van een zone van 0,9 hectare waarbij een gemengd gebruik van lichte bedrijvigheid en wonen wordt voorgesteld. Tevens is de aanleg van groen, water en een nieuwe verkeersroute voorzien.

Op de tweede plaats heeft de gemeente Roosendaal als doel om te beschikken over actuele bestemmingsplannen. De planologische regeling van het uit 1989 stammende en reeds grotendeels herziene bestemmingsplan 'Buitengebied' van de voormalige gemeente Wouw is niet meer afgestemd op de feitelijke situatie en de huidige beleidskaders van rijk, provincie en gemeente.

# 1.3 Ligging plangebied

Het plangebied ligt ten zuiden van de kern Wouw en wordt begrensd door de Plantagebaan, de Bulkstraat, het perceel Bulkstraat 2A en de waterloop 't Loopje ten zuiden van het perceel Bulkstraat 2a en de spoorlijn Roosendaal - Bergen op Zoom. Ten zuiden van de spoorlijn is het perceel aan de Plantagebaan 61 (A) ook opgenomen in het plangebied.

Het gebied wordt thans ontsloten via de Bulkstraat en de Plantagebaan. De meeste gronden tussen de Plantagebaan en de waterloop 't Loopje zijn in het bezit van de gemeente Roosendaal. Het plangebied is ca 5 ha groot.

# 1.4 Geldende bestemmingsregeling

Tot de inwerkingtreding van voorliggend bestemmingsplan 'Bulkstraat' geldt het oude bestemmingsplan 'Buitengebied', dat is vastgesteld door de gemeenteraad van Wouw in 1989. De te ontwikkelen gronden zijn hoofdzakelijk bestemd als 'Agrarisch Kernrandgebied'.

Door middel van vrijstellingsprocedures op grond van artikel 19 van de Wet op de Ruimtelijke Ordening en door middel van wijzigingsprocedures op grond van artikel 11 van diezelfde wet, is een aantal agrarische bedrijven in het gebied al omgezet naar een burgerwoning en zijn als zodanig in gebruik. De voorgestelde woningbouw- en bedrijvenontwikkeling past niet binnen de nu geldende regeling.

## 1.5 Leeswijzer

In hoofdstuk 2 wordt het beleidskader geschetst, waarbinnen de planvorming plaatsvindt. Met name het planologisch beleid op provinciaal en gemeentelijk niveau komt aan bod. In hoofdstuk 3 wordt de bestaande situatie in het plangebied beschreven. In hoofdstuk 4 worden alle onderzoeken behandeld met betrekking tot het plangebied. Hoofdstuk 5 bevat een beschrijving van het plan, waarbij met name de planologische aspecten en de visie ten aanzien van de ontwikkeling van het plangebied aan de orde komen. Hoofdstuk 6 bevat de juridische planbeschrijving, waarin de wijze van bestemmen en de juridische aspecten van het bestemmingsplan worden beschreven. In hoofdstuk 7 wordt kort ingegaan op de economische uitvoerbaarheid van het bestemmingsplan. In hoofdstuk 8 is plaats ingeruimd voor een korte toelichting op het overleg zoals bedoeld in artikel 3.1.1 Bro en de inspraakprocedure bij het voorontwerpbestemmingsplan.

Afbeelding Topografische kaart ligging plangebied

Afbeelding Luchtfoto plangebied

# Hoofdstuk 2 Beleidskader

# 2.1 Europees beleid

# 2.1.1 Europese kaderrichtlijn water

## Algemeen

De Europese Kaderrichtlijn Water (KRW) stelt eisen aan de chemische kwaliteit van het grond- en oppervlaktewater en de ecologische kwaliteit van oppervlaktewater. In het gebied West Brabant is onder regie van Waterschap Brabantse Delta per waterlichaam bepaald wat de knelpunten en de KRW-doelen zijn. Vervolgens zijn de maatregelen bepaald om die kwaliteitsdoelen te bereiken. Van elk RWSR-gebied in het waterschap wordt een rapport gemaakt waarin de KRW-maatregelen vastgelegd zijn (RWSR=Regionale Watersysteem Rapportage). Waterschap en gemeenten leggen de KRW-maatregelen in bestuurlijke besluiten vast. Na de besluitvorming worden de maatregelen opgenomen in de "deelstroomgebiedsbeheersplannen" voor de Maas en de Schelde. De KRW is al in 2005 geïmplementeerd in de Nederlandse wetgeving en al vanaf 2000 in Europa van kracht. Van belang is dat bij initiatieven tenminste voldaan wordt aan het stand-still principe. Dit houdt in dat een ingreep (uitvoering van het ruimtelijk plan) de toestand van het watersysteem niet mag verslechteren, tenzij beargumenteerd kan worden dat dit wegens 'een hoger doel' niet anders kan. Om dit te bereiken dienen in relatie tot de KRW de volgende vragen te worden beantwoord:

- 1. Is het project riskant?
- 2. Zijn er relevante chemische gevolgen?
- 3. Biedt de ontwikkeling kansen om het ecologisch doel dichterbij te brengen?

#### Bulkstraat

Deze vragen worden in paragraaf 4.8 beantwoord.

# 2.2 Rijksbeleid

# 2.2.1 Structuurvie Infrastructuur en Ruimte

## Inleiding

Deze structuurvisie geeft een totaalbeeld van het ruimtelijk- en mobiliteitsbeleid op rijksniveau en is de 'kapstok' voor bestaand en nieuw rijksbeleid met ruimtelijke consequenties. De Structuurvisie Infrastructuur en Ruimte (SVIR) vervangt de Nota Ruimte, de Structuurvisie Randstad 2040, de Nota Mobiliteit, de MobiliteitsAanpak en de Structuurvisie voor de Snelwegomgeving. Tevens vervangt het de ruimtelijke doelen en uitspraken in de volgende documenten : PKB Tweede structuurschema Militaire terreinen, de agenda landschap, de agenda Vitaal Platteland en Pieken in de Delta.

#### Samenhangende visie

Nederland concurrerend, bereikbaar, leefbaar en veilig. Daar streeft het Rijk naar met een krachtige aanpak die ruimte geeft aan regionaal maatwerk, de gebruiker voorop zet, investeringen scherp prioriteert en ruimtelijke ontwikkelingen en infrastructuur met elkaar verbindt. Dit doet het Rijk samen met andere overheden. Bij deze aanpak hanteert het Rijk een filosofie die uitgaat van vertrouwen, heldere verantwoordelijkheden, eenvoudige regels en selectieve rijksbetrokkenheid. Een actualisatie van het ruimtelijk- en mobiliteitsbeleid is nodig om die nieuwe aanpak vorm te geven.

Voor een aanpak die Nederland concurrerend, bereikbaar, leefbaar en veilig maakt, moet het roer in het ruimtelijk en mobiliteitsbeleid om. Er is nu te vaak sprake van bestuurlijke drukte, ingewikkelde regelgeving of een sectorale blik. Daarom brengt het Rijk de ruimtelijke ordening zo dicht mogelijk bij diegene die het aangaat (burgers en bedrijven) en laat het meer over aan gemeenten en provincies ('decentraal, tenzijE'). Dit betekent minder nationale belangen en eenvoudige regelgeving.

Afbeelding 7: Kaart nationale ruimtelijke hoofdstructuur

#### Ontwikkelingen en ambities 2040

Het Rijk stelt heldere ambities voor Nederland in 2040, die inspelen op de (inter)nationale ontwikkelingen die de ruimtelijke en mobiliteitsopgaven bepalen richting 2040. Het Rijk zet het ruimtelijk- en mobiliteitsbeleid in voor een concurrerend, bereikbaar, leefbaar en veilig Nederland.

### Concurrentiekracht

De ambitie is dat Nederland in 2040 behoort tot de top 10 concurrerende landen van de wereld door een goede ruimtelijk-economische structuur voor een excellent vestigingsklimaat voor bedrijven en kenniswerkers. Dit betekent onder andere een optimale internationale bereikbaarheid van stedelijke regio's in 2040 en uitstekende (logistieke) verbindingen van de mainports Rotterdam en Schiphol, de brainport Zuidoost Nederland en de greenports met Europa en de rest van de wereld.

## Bereikbaarheid

De ambitie is dat gebruikers in 2040 beschikken over optimale ketenmobiliteit door een goede verbinding van de verschillende mobiliteitsnetwerken via multimodale knooppunten (voor personen en goederen) en door en goede afstemming van infrastructuur en ruimtelijke ontwikkeling.

#### Leefbaarheid en veiligheid

De ambitie is dat in 2040 de woon- en werklocaties in steden en dorpen aansluiten op de (kwalitatieve) vraag en dat locaties voor transformatie en herstructurering zoveel mogelijk worden benut. Op het gebied van leefbaarheid en veiligheid is de ambitie dat Nederland in 2040 zijn inwoners een veilige en gezonde leefomgeving biedt met een goede milieukwaliteit, zowel in stedelijk als landelijk gebied.

#### Rijksdoelen en nationale belangen

Het Rijk formuleert drie hoofddoelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijkeconomische structuur van Nederland;
- Het verbeteren, in stand houden en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

Binnen het vergroten van de concurrentiekracht van Nederland past het voornemen om de Olympische en Paralympische Spelen in 2028 naar Nederland te halen.

#### Toezicht

Het Rijk zal bestemmingsplannen niet (tijdens de vaststellingsprocedure) toetsen op een correcte doorwerking van nationale ruimtelijke belangen. Wel zal het Rijk door middel van systeem- of themagerichte onderzoeken achteraf nagaan of bestemmingsplannen aan nationale wet- en regelgeving voldoen.

## 2.2.2 Waterwet

# Algemeen

Op 22 december 2009 is de Waterwet in werking getreden. Acht bestaande wetten voor het waterbeheer in Nederland worden vervangen door deze Waterwet en de zes verschillende vergunningen worden opgenomen in één vergunning. Met de Waterwet hebben het rijk, waterschappen, provincies en gemeenten moderne wetgeving in handen om integraal waterbeheer te realiseren, om te zorgen voor waterveiligheid en om watervervuiling, wateroverlast en watertekorten tegen te gaan.

Ook verplicht de Waterwet waterschappen en gemeenten om hun taken en bevoegdheden onderling af te stemmen, in het bijzonder voor de riolering en de zuivering van afvalwater.

De Waterwet regelt het beheer van oppervlaktewater en grondwater, en verbetert ook de samenhang tussen waterbeleid en ruimtelijke ordening. Daarnaast levert de Waterwet een flinke bijdrage aan kabinetsdoelstellingen zoals vermindering van regels, vergunningstelsels en administratieve lasten.

Een belangrijk gevolg van de Waterwet is dat de huidige vergunningstelsels uit de afzonderlijke waterbeheerwetten worden gebundeld. Dit resulteert in één vergunning, de Watervergunning, die met een wettelijk vastgesteld aanvraagformulier kan worden aangevraagd.

Verder kunnen waterbeheerders via waterakkoorden afspraken maken met andere overheden over het te voeren waterbeheer. Dit akkoord is vormvrij en kan over alle onderwerpen van waterbeheer gaan. Ook biedt de wet de mogelijkheid om tot bestuurlijke afspraken te komen tussen een waterschap en een gemeente. Deze laatste mogelijkheid is procedureel eenvoudiger.

Een belangrijke verandering na het in werking treden van de Waterwet is de onderverdeling in het bevoegde gezag met betrekking tot directe en indirecte lozingen. Alle indirecte lozingen vallen onder het Wm bevoegde gezag (gemeente en provincie). Alle directe lozingen vallen onder het gezag van de Waterwet (waterschappen voor de regionale wateren en Rijkswaterstaat voor de rijkswateren).

De directe lozingen vallen onder de Waterwet (Wtw). De indirecte lozingen zijn opgegaan in de Wet algemene bepalingen omgevingsrecht (Wabo).

#### Organisatie waterbeheer

De Waterwet kent formeel slechts twee waterbeheerders: het rijk, als de beheerder van de rijkswateren, en de waterschappen, als de beheerders van de overige wateren. Deze laatsten zijn daarnaast ook verantwoordelijk voor het zuiveringsbeheer. Provincies en gemeenten zijn formeel geen waterbeheerder, maar hebben wel waterstaatkundige taken. Zo blijft de provincie voorlopig bevoegd gezag voor drie categorieën grondwateronttrekkingen en infiltraties: de openbare drinkwaterwinning, ondergrondse energieopslag en industriële onttrekkingen van meer dan 150.000 m3 per jaar. Op gemeenten rust een hemel- en grondwaterzorgplicht, zoals deze in januari 2008 via de Wet gemeentelijke watertaken is vastgelegd in de Wet op de waterhuishouding. De Waterwet regelt daarnaast ook de onderlinge toezichtverhoudingen van de verschillende betrokken overheden. Provincies houden toezicht op waterschappen en gemeenten en waar nodig kan de provincie gebruik maken van instructies of aanwijzingen.

Een provincie of het rijk kan met besluiten of handelingen optreden in plaats van een waterschap of een gemeente. In situaties waarin bovenregionale belangen of internationale verplichtingen spelen, kan de minister van Verkeer en Waterstaat de toezichtinstrumenten benutten.

## Waterwet in Europees verband

Nederland maakt deel uit van vier Europese stroomgebieden: de Rijn, de Eems, de Schelde en de Maas. De Waterwet sluit hierop aan. In Nederland wordt onderscheid gemaakt tussen rijkswateren en niet-rijkswateren (regionale wateren). Voor beide categorieën worden via het nationale waterplan respectievelijk de regionale waterplannen, strategische structuurvisies vastgesteld, waarin de hoofdlijnen van het waterbeleid en de maatregelenprogramma's zijn vastgelegd. Deze zijn richtinggevend voor het ruimtelijke ordeningsbeleid en zorgen zo voor een versterking van de relatie tussen waterbeheer en ruimtelijke ordening. De plannen worden een keer per zes jaar herzien. De waterschappen en de diensten van Rijkswaterstaat stellen vervolgens operationele waterbeheerplannen vast, waarin wordt aangegeven welke maatregelen zij in de komende periode zullen uitvoeren.

# Bulkstraat

Voor de waterparagraaf van dit bestemmingsplan wordt verwezen naar paragraaf 4.8.

## 2.2.3 Nationaal bestuursakkoord water

### Algemeen

Op basis van het rapport van de Commissie Waterbeheer 21e eeuw en het kabinetsstandpunt 'Anders omgaan met water' hebben het rijk, de provincies, de Vereniging van Nederlandse Gemeenten en de Unie van Waterschappen het Nationaal Bestuursakkoord Water (NBW) ondertekent. Het NBW is doorgevoerd in de provinciale en regionale beleidsplannen.

Relevante aspecten uit het NBW zijn:

- Toepassen van de watertoets als procesinstrument op alle waterhuishoudkundig relevante ruimtelijke plannen en besluiten. Het doel van de watertoets is waarborgen dat
- waterhuishoudkundige doelen expliciet en op evenwichtige wijze in beschouwing worden genomen. • Toepassen van de trits vasthouden-bergen-afvoeren, met als eerste insteek het vasthouden van water.
- Toepassen van de trits schoon houden zuiveren schoon maken, met als eerste insteek het voorkomen van vermenging van schoon hemelwater van dakvlakken en afvalwater en het gebruik van bijvoorbeeld een bodempassage voor hemelwater van druk bereden straatvlakken,
- Wateropgave (de benodigde bergingscapaciteit voor het opvangen van pieken in neerslag) bepalen aan de hand van de NBW normen regionale wateroverlast. Voor stedelijk gebied geldt een norm van T=100 (bui die eens in de 100 jaar voorkomt). Voor glastuinbouw geldt een norm van T=50 (bui die eens in de 50 jaar voorkomt). En voor akkerbouw en grasland geldt respectievelijk T=25 en T=10.

In het kader van het NBW dient in de toekomst ondermeer de wateropgave (zowel in het stedelijk als ook in het landelijk gebied) te worden uitgewerkt. Hierbij zijn de genoemde werknormen, de kans dat voor een bepaald grondgebruik het peil van het oppervlaktewater het maaiveldniveau mag overschrijden, maatgevend. Ten behoeve van deze wateropgave kan in de toekomst ruimte voor waterberging benodigd zijn binnen de bestemmingsplangrenzen. Op basis van de thans beschikbare informatie is echter hiervoor nog geen ruimtelijke reservering voorzien. In voorkomende gevallen kan de gemeente deze mogelijke functieveranderingen (bijvoorbeeld dubbelbestemming) door middel van een nieuw bestemmingsplan of een projectbesluit wijzigen. De watertoets zal dan worden doorlopen, het betreffende 'plangebied' zal worden besproken in het waterpanel en er zal een waterparagraaf worden opgesteld. Op deze wijze is het aspect water ook in de toekomst op een zorgvuldige wijze ingebed in het bestemmingsplan.

Indien sprake is van nieuw verhard oppervlak, wordt op basis van de werknormen in het 'Nationaal Bestuursakkoord Water' voor het stedelijk gebied T=100 geëist. Het is het meest voor de handliggend (vaak eenvoudig mogelijk door toestaan van peilstijging tot aan het maaiveld) dat deze wordt meegenomen in de aan te leggen infiltratie / retentievoorziening. Het is echter toegestaan om deze retentie te realiseren in groenstroken en op straat, indien er geen afwenteling plaatsvindt op andere gebieden en geen wateroverlast optreedt in woningen en bedrijven. Dit laatste is vaak alleen mogelijk als er sprake is van een nieuwe ontwikkeling.

## Bulkstraat

Voor de waterparagraaf van dit bestemmingsplan wordt verwezen naar paragraaf 4.8.

## 2.2.4 Structuurvisie buisleidingen

#### Algemeen

De Structuurvisie moet het vervoer van gevaarlijke stoffen op (inter)nationaal niveau door buisleidingen faciliteren, met een zo beperkt mogelijke aanspraak op de ruimte. In de Structuurvisie wordt een hoofdstructuur vastgelegd van ruimtelijke reserveringen (buisleidingstroken) voor vervoer van gevaarlijke stoffen in Nederland.

De Structuurvisie bevat een integrale ruimtelijk-economische visie op duurzaam buisleidingentransport voor de periode tot 2035. Daarmee wil de overheid duidelijkheid verschaffen aan zowel het bedrijfsleven dat daarmee kan rekenen op goede verbindingen voor buisleidingtransport, als aan provincies en gemeenten die hierop hun ruimtelijke plannen kunnen afstemmen. De Structuurvisie buisleidingen wordt de opvolger van het Structuurschema buisleidingen uit 1985. In het Structuurschema waren ook leidingstroken gereserveerd. De doorwerking van de ruimtereservering in ruimtelijke plannen was destijds echter niet wettelijk geregeld. Gezien de ruimtelijke ontwikkelingen die in de laatste decennia hebben plaatsgevonden (grotere ruimtedruk) en die in de toekomst zullen voortgaan, heeft met name de borging van het beleid in de plannen van andere overheden en in het leidingenbeheer bij leidingexploitanten een zwaarder accent in de Structuurvisie.

De leidingstroken zullen doorvertaald moeten worden in bestemmingsplannen om een onbelemmerde doorgang bij de toenemende ruimtedruk te garanderen. Gemeenten zullen wettelijk worden verplicht om in hun bestemmingsplannen rekening te houden met de buisleidingstroken. Het ruimtelijk borgen van leidingstroken in bestemmingsplannen geeft initiatiefnemers de zekerheid van een ongestoorde ligging. Er is en komt geen bebouwing op of bij de leidingstrook. Voor gemeenten geeft het vastleggen van de nieuwe hoofdstructuur duidelijkheid en zekerheid over waar wel en geen ruimte moet worden vrijgehouden. Dit kan betekenen dat ruimte vrijkomt die oorspronkelijk werd vrijgehouden op grond van de stroken en veiligheidscontouren in het oude Structuurschema. Het kan ook leiden tot ruimtelijke beperkingen waar nieuwe reserveringen worden neergelegd. In vrijwel alle gevallen geldt echter dat reeds één of meerdere leidingen aanwezig waren. De nieuwe leidingstroken zijn zoveel mogelijk zo gekozen, dat knelpunten worden vermeden, zoals overlap met geplande nieuwbouw. Waar toch knelpunten optreden, wordt bovendien ruimte gegeven aan lokaal maatwerk.

Afbeelding hoofdverbindingen buisleidingen op Roosendaals grondgebied

# 2.2.5 Besluit externe veiligheid buisleidingen

Het Besluit externe veiligheid buisleidingen (Bevb), dat op 1 januari 2011 in werking is getreden, en de bijbehorende regelingen, zijn van toepassing op buisleidingen met een extern veiligheidsaspect, zoals hogedruk aardgasleidingen, brandstofleidingen van bepaalde categorieën en overige leidingen met gevaarlijke stoffen. De buisleidingen waarop het Bevb van toepassing is, zijn aangewezen bij ministeriële regeling. Het Bevb is gebaseerd op het externe veiligheidsbeleid.

## Regelgeving m.b.t. buisleidingen

In 2007 is het Registratie-besluit externe veiligheid in werking getreden op basis waarvan risicogegevens van buisleidingen worden geregistreerd en vrijgegeven. In het Besluit externe veiligheid buisleidingen (Bevb) zijn regels openomen waarmee het toezicht op, de registratie van en de afweging van veiligheidsrisico's nabij buisleidingen moet verbeteren. Tevens wordt via een nieuwe Structuurvisie Buisleidingen het strategisch beleid inzake buisleidingen verder uitgewerkt (zie paragraaf externe veiligheid).

Het Bevb bevat regels voor de exploitant, regels voor gemeenten over het opnemen van buisleidingen in bestemmingsplannen en regels voor het melden van ongewone voorvallen. De afweging van de externe veiligheidssituatie van buisleidingen heeft op deze manier een grondslag in de Wet milieubeheer (Wm) en in de Wro.

Het Bevb gaat uit van grens- en richtwaarden voor het plaatsgebonden risico (PR) en een verantwoordingsplicht van het groepsrisico (GR). De regeling voor buisleidingen is hiermee vergelijkbaar met de regeling voor inrichtingen zoals vastgelegd in het Besluit externe veiligheid inrichtingen (Bevi).

Het Bevb is niet van toepassing op:

- leidingen die zijn gelegen op het continentaal plat of in de territoriale zee;
- gasleidingen die deel uitmaken van het gasdistributienet onder de Gaswet (< 16 bar);
- andere mogelijk planologisch relevante leidingen zoals elektriciteits-, afvalwater- en rioolwaterleidingen (deze leidingen kennen geen waarden voor het PR en GR, dus zijn niet relevant vanuit het oogpunt van externe veiligheid);

- leidingen voor vervoer van gevaarlijke stoffen binnen een inrichting, tenzij de inrichting geen zeggenschap heeft over deze leidingen.
## Regels voor de exploitant en de risiconormering

Voor de exploitant geldt een zorgplicht. Dit betekent dat hij alle maatregelen treft die redelijkerwijs van hem gevergd kunnen worden om de risico's voor de omgeving te beperken.

Bij het in (her)gebruik nemen, uit gebruik nemen of wijzigen van de stof en druk van de leiding geldt een meldingsplicht voor leidingexploitanten. Daarnaast moet bij een wijziging van de leidinggegevens of het in hergebruik nemen van een leiding onderzoek worden verricht naar de invloed van die wijziging op het PR en het GR. Bij een negatieve invloed van de voorgenomen wijziging op het plaatsgebonden risico of het groepsrisico kan deze wijziging slechts worden doorgevoerd, indien deze in overeenstemming is met het geldende bestemmingsplan.

De exploitant zal actuele gegevens en berekeningen beschikbaar moeten hebben omtrent het PR van zijn buisleidingen. Bij aanleg van een nieuwe leiding zijn bij de exploitant ook actuele gegevens over het GR aanwezig. Bij een ruimtelijke ontwikkeling in de nabijheid van leidingen kan altijd bij de exploitant naar actuele gegevens worden gevraagd. De verantwoordelijkheid voor het berekenen van het GR ligt echter bij de initiatiefnemer.

Wanneer de leiding niet voldoet aan de eisen uit het besluit, is het verboden om een leiding in werking te hebben (zie artikel 3 Bevb). Op basis van het overgangsrecht heeft de exploitant drie jaar na inwerkingtreding van het besluit de tijd om te zorgen dat de leidingen voldoen aan het PR.

#### Buisleidingen in bestemmingsplannen

Op basis van het Bevb is het voor gemeenten verplicht om bij de vaststelling van een bestemmingsplan, op basis waarvan de aanleg van een buisleiding of een kwetsbaar object of een risicoverhogend object mogelijk is, de grenswaarde voor het PR in acht te nemen en het GR te verantwoorden. Bij de vaststelling van een bestemmingsplan, op basis waarvan de aanleg van een buisleiding of de vestiging van een beperkt kwetsbaar object mogelijk wordt gemaakt, moet in de plantoelichting door het bevoegd gezag worden verantwoord hoe met de richtwaarde voor het PR rekening is gehouden en moet het GR worden verantwoord.

De buisleiding inclusief de belemmeringenstrook wordt bestemd. Binnen de belemmeringenstrook moet een bouwverbod behoudens ontheffing worden opgenomen en een aanlegvergunningenstelsel voor het uitvoeren van werken en werkzaamheden die van invloed kunnen zijn op de ongestoorde ligging van de leiding.

## Overgangsrecht

Het bestemmingsplan bevat de ligging van de leidingen die onder de werkingssfeer van het Bevb vallen. Uiterlijk 5 jaar na inwerkingtreding van het Bevb moeten buisleidingen conform de regels van het Bevb zijn opgenomen in bestemmingsplannen. Dit betekent dus onder meer dat de belemmeringenstrook op de verbeelding en in de planregels is opgenomen en dat op grond van de planregels binnen deze strook een verbod voor het oprichten van bouwwerken en een aanlegvergunningstelsel geldt om graafschade te voorkomen.

Ook bij een consoliderend plan dienen buisleidingen op de juiste wijze in het bestemmingsplan geregeld te zijn. Van een consoliderend plan kan in dit geval gesproken worden als geen nieuwe (beperkt) kwetsbare functies mogelijk worden gemaakt en geen nieuwe functies met een externe veiligheidscontour. Het is voor bestemmingsplanmakers van belang zich bewust te zijn van de vereisten die onder andere het Bevb aan bestemmingsplannen gaan stellen. Ook een consoliderend plan bevat een toetsingskader voor ontwikkelingen die zich (op grond van afwijkingen van het plan) mogelijk in een later stadium voordoen. Daarnaast kunnen zich bij consoliderende plannen knelpunten voordoen die nog niet eerder naar voren zijn gekomen.

In hoofdstuk 4 wordt bij de onderzoeken met betrekking tot het plangebied bij het milieu aspect externe veiligheid eveneens getoetst aan dit besluit.

# 2.3 Provinciaal beleid

## 2.3.1 Structuurvisie ruimtelijke ordening

### Algemeen

De provincie geeft in de structuurvisie de hoofdlijnen van het ruimtelijk beleid tot 2025 (met een doorkijk naar 2040). De visie is bindend voor het ruimtelijk handelen van de provincie. Het is de basis voor de wijze waarop de provincie de instrumenten inzet die de Wet ruimtelijke ordening biedt. De visie geeft een ruimtelijke vertaling van de opgaven en doelen uit de Agenda van Brabant.

Daarnaast ondersteunt de structuurvisie het beleid op andere provinciale beleidsterreinen, zoals het economisch-, mobiliteits-, sociaal-, cultureel-, milieu- en natuurbeleid.

Door allerlei ontwikkelingen en wensen gaat de provincie meer dan voorheen duurzaam en zorgvuldig om met de ruimte. De autonome ontwikkelingen in het landelijk gebied (agrarische bedrijven die stoppen versus schaalvergroting en intensivering) vragen om ontwikkelingsruimte in het landelijk gebied. De provincie wil daar meer dan voorheen ruimte aan bieden, Maar wel met aandacht voor een versterking van de landschappelijke en natuurlijke kwaliteiten van Brabant.

In het licht van deze opgaven is het vigerende ruimtelijke beleid bekeken. De conclusie is dat een groot deel van het provinciale ruimtelijke beleid nog steeds actueel is en daarom ongewijzigd blijft. Voorbeelden zijn het principe van concentratie van verstedelijking, zorgvuldig ruimtegebruik, het verantwoord omgaan met de natuurlijke basis, het streven naar robuuste en aaneengeschakelde natuurgebieden en het concentratiebeleid voor glastuinbouw en intensieve veehouderijen.

## Relatie met de Agenda van Brabant

Na vaststelling van de structuurvisie in februari 2010, hebben Provinciale Staten in juni 2010 de Agenda van Brabant vastgesteld. Hierin zijn de opgaven voor de provincie voor de komende jaren en de rol die de provincie daarin neemt beschreven. Dit heeft direct invloed op de structuurvisie. De structuurvisie is de eerste van vier strategische beleidsdocumenten (Provinciaal Waterplan, Provinciaal Verkeers en Vervoersplan en het Provinciaal Milieu Plan) dat na de Agenda van Brabant wordt vastgesteld. In de structuurvisie komen de ruimtelijk-fysieke opgaven uit de drie andere strategische plannen samen. In die zin is de structuurvisie een integratiekader voor die plannen en bepalend voor de rol die de provincie neemt in het ruimtelijk fysieke domein. De Agenda van Brabant benoemt het ruimtelijk-fysieke domein als één van de kerntaken voor de provincie.

De lijn van de Agenda van Brabant is als volgt in de structuurvisie verwerkt:

- Algemeen: de structuurvisie vormt de uitwerking en verdieping van de keuzes uit de Agenda van Brabant voor het ruimtelijk fysieke domein;
- Hoofdstuk 2 Trends en ontwikkelingen: de ruimtelijke opgaven uit de structuurvisie sluiten aan bij de ruimtelijk relevante opgaven uit de Agenda van Brabant;
- Hoofdstuk 3 Visie: de ruimtelijke visie staat in het perspectief van het optimaliseren van het vestigings- en leefklimaat van Brabant, vanuit het streven naar een complete kennis- en innovatieregio;
- Hoofdstuk 4 Sturingsfilosofie: de sturingsfilosofie is benaderd vanuit de drie kernrollen: gebiedsautoriteit, systeemverantwoordelijke en regisseur van de uitvoering. Dit sluit aan op de vier manieren van sturen: regionaal samenwerken, ontwikkelen, beschermen en stimuleren.

#### Inhoud Structuurvisie

In de structuurvisie benoemt de provincie haar provinciale ruimtelijke belangen en de wijze waarop zij deze behartigt. De structuurvisie is opgebouwd uit een 'Deel A Visie en sturing', waarin de ruimtelijke visie, de belangen en de sturingsfilosofie is opgenomen. De ruimtelijke visie is uitgewerkt in dertien provinciale ruimtelijke belangen.

De wijze waarop de provincie deze ruimtelijke belangen behartigt, is uitgewerkt in vier manieren van sturen: regionaal samenwerken, ontwikkelen, beschermen en stimuleren.

In 'Deel B Structuren en beleid' staat op welke wijze de provincie stuurt op de functies in Noord-Brabant. Daarvoor zijn vier ruimtelijke structuren opgesteld: 1. de groenblauwe structuur, 2. het landelijk gebied, 3. de stedelijke structuur en 4. de infrastructuur.

Binnen deze structuren worden de belangrijkste maatschappelijke ontwikkelingen opgevangen en kiest de provincie voor een bepaalde ordening van functies. De structuren geven een integrale hoofdkoers aan: een ruimtelijk ontwikkelingsperspectief voor een combinatie van functies.

De manier waarop dit perspectief wordt gerealiseerd is opgenomen in de uitvoeringsparagrafen van de structuren. Daarin komen de vier manieren van sturen terug en is af te lezen voor welke wijze van sturen de provincie kiest bij de realisatie van haar doelen. De ruimtelijke structuren zijn opgenomen in Deel B van de structuurvisie. Samen vormen ze de provinciale ruimtelijke structuur.

Het laatste onderdeel van de structuurvisie is de uitwerking gebiedspaspoorten. De gebiedspaspoorten geven aan wat het provinciale belang van landschap is. Ook wordt in de structuurvisie aangegeven hoe ruimtelijke ontwikkelingen kunnen bijdragen aan het behoud en de versterking van de landschapskenmerken die bepalend zijn voor de kwaliteit van een gebied of een landschapstype.

De uitwerkingsplannen van het Streekplan 2002 zijn ingetrokken. In de Verordening ruimte zijn het verstedelijkingsbeleid en de zoekgebieden voor verstedelijking vastgelegd. De sturing op de kwalitatieve opgave per regio is in de structuurvisie opgenomen.

De Verordening ruimte is één van de uitvoeringsinstrumenten voor de provincie om haar doelen te realiseren. In de verordening vertaalt de provincie de kaderstellende elementen uit het provinciaal beleid in regels die van toepassing zijn op (gemeentelijke) bestemmingsplannen. Van een aantal onderwerpen verplicht het Rijk de provincie ze uit te werken in de provinciale verordening. Dit is in de ontwerp AMvB Ruimte opgenomen. Daarnaast wordt ook een aantal provinciale ruimtelijke belangen die voortkomen uit het vastgestelde Provinciaal Waterplan.

Enige belangrijke aandachtspunten uit de Structuurvisie worden hierna nader toegelicht.

## Ruimtelijke kwaliteit en kwaliteitsverbetering van het landschap

Nieuwe ontwikkelingen bieden een kans voor behoud en ontwikkeling van het landschap. In de verordening is als hoofdregel opgenomen dat ontwikkelruimte bijdraagt aan het versterken van de ruimtelijke kwaliteit. Dit vergt een actieve instelling van iedereen die bij een ontwikkeling betrokken is. Essentieel daarbij is dat de basis van Noord-Brabant op orde blijft: er wordt verantwoord omgegaan met bodem, water, natuur en cultuurhistorische waarden. Het ontwikkelen van landschap reikt verder dan vasthouden aan wat er is, ontwikkelen van het landschap gaat ook om het toevoegen van nieuwe kwaliteiten.

Voortdurend past de gebruiker het landschap aan zijn wensen aan. Deze continue ontwikkeling is inherent aan een levend landschap. Dat geldt zowel voor het stedelijke landschap als voor het agrarische cultuurlandschap. De zorgplicht voor de ruimtelijke kwaliteit omvat dat:

- er zorgvuldig wordt omgegaan met het ruimtegebruik;
- er rekening wordt houden met de omgeving;

• de ontwikkeling bijdraagt aan het behoud of de versterking van de ruimtelijke kwaliteit. Dit principe is van toepassing op zowel het stedelijk als het landelijk gebied en wordt uitgewerkt in de Verordening ruimte.

# Zorgvuldig ruimtegebruik

De provincie wil dat gemeenten bij ruimtelijke afwegingen het principe van zorgvuldig ruimtegebruik toepassen. Dit heeft als doel de mogelijkheden in bestaand bebouwd gebied zo goed mogelijk te benutten en nieuw ruimtebeslag zoveel mogelijk te voorkomen. Dit betekent dat eerst gekeken wordt naar mogelijkheden voor intensivering of hergebruik op of binnen bestaand bebouwd gebied. Pas als hier geen mogelijkheden zijn of de kwaliteiten van de geplande ontwikkeling hier niet bij passen, wordt er in de omgeving gezocht naar de best mogelijke plek om nieuwe ruimte aan te snijden.

Voor het stedelijk gebied is dit principe uitgewerkt in de ladder voor duurzame verstedelijking in het Besluit ruimtelijke ordening (Bro). Voor het landelijk gebied wordt een vergelijkbare werkwijze uitgewerkt. Daarbij geldt dat het bieden van nieuwe planologische ruimte aan ontwikkelingen (al dan niet met bouwmogelijkheden) in beginsel niet mogelijk is.

De verwachting is dat veel agrarische bedrijven in de nabije toekomst de bedrijfsvoering beëindigen. Daardoor ontstaat veel ruimte voor hergebruik op de vrijkomende locaties.

De provincie ondersteunt het zorgvuldig ruimtegebruik ook door herstructurering en hergebruik van verouderde locaties in het stedelijk gebied te stimuleren en door sanering van ongewenste functies in het buitengebied, bijvoorbeeld glastuinbouwbedrijven in kwetsbare gebieden of veehouderijen rondom de natuur en stedelijke gebieden. Hiervoor zet de provincie ook andere instrumenten in zoals financiële middelen door het Brabantse Herstructurerings Bedrijf (BHB), Ruimte voor Ruimte en uit de investeringsagenda zoals bijvoorbeeld voor erfgoedcomplexen en de Landschappen van Allure.

#### Rekening houden met de omgeving

Zorgvuldig ruimtegebruik houdt ook in dat ruimtevragers rekening houden met de kwaliteiten van de omgeving en omliggende functies.

Gebiedskenmerken en omliggende waarden, gebaseerd op de lagenbenadering, zijn leidend bij de vraag 'waar' en 'hoe' de nieuwe ruimte wordt aangesneden. De ruimtelijke onderbouwing van een ontwikkeling geeft aan hoe is omgegaan met de ambities zoals verwoord in de structuren en in de gebiedspaspoorten. Hierbij wordt een relatie gelegd tussen de ruimtelijke ontwikkeling en de gebiedskenmerken van de plek.

Een ontwikkeling past ook bij de aanwezige functies in de omgeving of het gewenste toekomstbeeld van een gebied. Bijvoorbeeld de aanwezigheid van omliggende woonfunctie's levert vanuit milieu of volksgezondheid beperkingen op.

Een ontwikkeling past bij de maat, schaal en functie van zijn omgeving. Mobiliteitsaspecten en een goede ontsluiting maken deel uit van deze afweging.

#### Kwaliteitsverbetering van het landschap

Bij nieuwe ruimtelijke ontwikkelingen wil de provincie dat de initiatiefnemer zorgt voor een kwaliteitsverbetering van het landschap om daarmee het verlies aan omgevingskwaliteit te beperken. Dit uitgangspunt geldt voor ontwikkelingen buiten bestaand stedelijk gebied én buiten de ecologische hoofdstructuur en maakt de principes van ontwikkelingsplanologie toepasbaar. Voor (planmatige) stedelijke ontwikkelingen bestaat deze zogenaamde rood-met-groen regeling al langer. De provincie heeft dit beleid verbreed naar overige ontwikkelingen in het landelijk gebied.

Concreet betekent dit dat passende functies zich kunnen ontwikkelen als er ook een prestatie voor het landschap tegenover staat. Daardoor wordt aantasting van de basiskwaliteit (bodem, water) en verlies aan ecologische, cultuurhistorische en landschappelijke waarden voorkomen. Ontwikkelingen die passen bij de aard, schaal en functie van het landelijk gebied, zoals agrarische en recreatieve ontwikkelingen en kleinschalige dienstverlening zijn mogelijk. Ook de ontwikkeling van andere (rode) functies is onder voorwaarden mogelijk. De ruimtelijke onderbouwing van een besluit geeft aan welke bijdrage wordt geleverd aan de kwaliteitsverbetering van het landschap en hoe dit is geborgd. In principe gaat de provincie uit van de realisering van een fysieke prestatie op de projectlocatie en/of de directe projectomgeving. Indien dat niet mogelijk is, is de vorming van een gemeentelijk of regionaal landschapsfonds een optie.

De provincie werkt in de Verordening ruimte een regeling uit. Hierbij wordt uitgegaan van een compacte regeling die ruimte biedt aan gemeenten voor maatwerk. Daarnaast ondersteunt de provincie gemeenten in het op gemeentelijk niveau toepassen van dit principe. Daarvoor worden aan het regionaal ruimtelijk overleg werkgroepen landschap verbonden. Deze hebben als doel ervaringen uit te wisselen, de kwaliteitsverhogende maatregelen in het landschap op elkaar af te stemmen en om desgewenst te komen tot gezamenlijke investeringsprogramma's in het landschap. Het Brabants expertisecentrum ruimtelijke kwaliteit (BERK) biedt ondersteuning door samen met in- en externe partijen te werken aan ruimtelijke kwaliteit

en landschap bij actuele ruimtelijke vraagstukken.

De provincie zal de effecten van het principe van zorgvuldig ruimtegebruik en de kwaliteitsverbetering van het landschap op de daadwerkelijke ruimtelijke ontwikkeling van Noord-Brabant monitoren. Dit gebeurt onder andere door jaarlijks aan gemeenten te vragen hoe is omgegaan met de toepassing van de kwaliteitsverbetering landschap in ruimtelijke besluiten.

## 2.3.2 Verordening ruimte

Provinciale Staten hebben op 7 februari 2014 de Verordening ruimte 2014 vastgesteld. De Verordening is 19 maart 2014 in werking getreden. Ten opzichte van de Verordening ruimte 2012 omvat de Verordening ruimte 2014 diverse wijzigingen.

Deze hebben in hoofdzaak betrekking op:

- vereenvoudiging en verduidelijking: de opbouw van de Verordening ruimte 2014 is gewijzigd waardoor ze beter aansluit bij de systematiek van de bestemmingsplannen. Daarnaast is er gekozen voor een directer taalgebruik met meer opsommingen, eenvoudigere zinnen en herkenbare formuleringen.
- wijzigingen vanwege het rijksbeleid: met de vaststelling van het Besluit ruimtelijke ordening (Bro) en het Besluit algemene regels ruimtelijke ordening (Barro) is het rijksbeleid gewijzigd. Dat heeft ook gevolgen voor de kaders die in de provinciale verordening zijn opgenomen.
- wijzigingen vanwege het landbouwbeleid: deze hebben in hoofdzaak betrekking op het beleid voor veehouderijen en de transitie naar zorgvuldige veehouderij en het beleid rond mestverwerking.
- wijzigingen vanwege het natuurbeleid: deze wijziging heeft met name betrekking op het compensatiebeleid.
- overige wijzigingen: er zijn diverse wijzigingen doorgevoerd vanuit praktijkervaringen.

De voorgestelde beleidsaanpassingen zijn gebaseerd op de Structuurvisie RO 2010 - partiële herziening 2014.

Voorliggend bestemmingsplan is binnen de kaders van de Verordening ruimte opgesteld. Vanuit de Verordening ruimte zijn de navolgende aspecten van belang voor dit bestemmingsplan.

## Stedelijke ontwikkeling

In de Verordening ruimte is bepaald dat stedelijke ontwikkeling als hoofdregel alleen mogelijk is binnen het vastgesteld bestaand stedelijk gebied (stedelijk concentratiegebied of kern in landelijk gebied). Dit betekent dat het leeuwendeel van de woningbouw, de bedrijventerreinen, voorzieningen en bijbehorende infrastructuur hier plaatsvinden.

Als het niet mogelijk is om binnen bestaand stedelijk gebied te voorzien in de behoefte aan een stedelijke ontwikkeling kan hiervan afgeweken worden. Binnen de aanduiding 'zoekgebied stedelijke ontwikkeling' (artikel 8 van de Verordening) is stedelijke ontwikkeling, onder voorwaarden, wel mogelijk.

Afbeelding Uitsnede Verordening ruimte

In de Verordening ruimte is de locatie Bulkstraat aangeduid als 'zoekgebied voor stedelijke ontwikkeling'.

Bij een ontwikkeling in het zoekgebied moet bij het opstellen van een bestemmingsplan rekening worden gehouden met de afspraken in het regionaal ruimtelijk overleg. Voor de onderbouwing van de behoefte is het nodig een relatie te leggen naar de bestaande harde plancapaciteit. Als er elders binnen de gemeente nog voldoende capaciteit is om in de behoefte te voorzien, is mede gelet op zorgvuldig ruimtegebruik geen nieuwe capaciteit nodig. Deze afspraken worden jaarlijk gemaakt en zo nodig herzien. Zij worden gebaseerd op de provinciale bevolkings- en woningbehoefte prognose. De afspraken hebben in ieder geval betrekking op de aantallen te bouwen woningen.

#### Bulkstraat

De stedelijke ontwikkeling van woningen baseert de gemeente op de provinciale prognoses, die zijn gebaseerd op het PRIMOS rekenmodel dat een groei van het aantal huishoudens in Roosendaal laat zien.

Meer specifiek voor de kern Wouw wordt ook een groei van het aantal huishoudens voorzien.

De provincie hanteert voor prognoses van het aantal woningen, het aantal huishoudens + 2 %, dit o.a. in verband met:

- huishoudensverdunning: toename van aantal alleenstaanden;
- nieuwe huishoudens; door woningtekort blijven starters langer thuis;

- inlopen van woningtekort (geleidelijke afname, maar minder snel)

Op 1 januari 2014 telt Wouw 1985 huishoudens. Primos raamt het aantal huishoudens in 2020 op ongeveer 2160. Op basis van Primos (2014) wordt verwacht dat het aantal (particuliere) huishoudens in Wouw zal stijgen tot ongeveer 2250 huishoudens in 2025.

In Wouw bedroeg de totale woningvoorraad in 2015 in totaal 2065. In de woningbouwprogrammering van 1 januari 2015 staan 51 woningen (inclusief 40 woningen Bulkstraat) opgenomen tot 2020. Dit betekent voor Wouw uiteindelijk een totaal aantal woningen in 2020 van 2116. Hier tegenover staat de prognose van 2160 huishoudens van de provincie.

De gemeente zit met deze aantallen onder de prognoses van de provincie. De gemeente heeft de woningaantallen vastgelegd in haar woningbouwprogrammering die ook in het regionaal overleg meegenomen zijn. Daarmee voldoet de gemeente met de locatie Bulkstraat aan het bepaalde in de Verordening.

De zoekgebieden voor stedelijke ontwikkeling zijn gebieden waar, gelet op de ruimtelijke kwaliteiten, verantwoorde uitbreidingsmogelijkheden liggen. Uiteraard dient hierbij ook te worden ingegaan op de algemene regels uit de Verordening Het gaat hier om de bevordering van ruimtelijke kwaliteit, waaronder zorgvuldig ruimtegebruik en de kwaliteitsverbetering van het landschap.

#### Ruimtelijke kwalitiet en kwaliteitsverbetering landschap

De provincie wil de ruimtelijke kwaliteit van Brabant bevorderen. Dat betekent dat nieuwe ruimtelijke ontwikkelingen een bijdrage dienen te leveren aan de kernkwaliteiten van Brabant en dat gemeenten bij ruimtelijke afwegingen het principe van zorgvuldig ruimtegebruik toepassen. Ook wil de provincie dat de initiatiefnemer zorgt voor een kwaliteitsverbetering van het landschap om daarmee het verlies aan omgevingskwaliteit te beperken.

### Ruimtelijke kwaliteit Bulkstraat

De ruimtelijke kwaliteit in het gebied wordt mede bepaald door het aanplanten en onderhouden van een groene geledingzone.

De groene geledingzone ligt centraal in het plangebied. Op deze manier kan deze zone vanuit de omgeving optimaal benut worden en blijft de ervaring van een open landschap vanuit alle richtingen behouden. Het geplande groen en het water vormen het verbindende element tussen de toekomstige nieuwe planontwikkeling en het buitengebied met haar waterlopen. De gemeente wil dit gebied ook toegankelijk maken door voetpaden aan te leggen, zodat ook een wandelroute kan worden gerealiseerd. De groene zone trekt het buitengebied als het ware het dorp in en zo ontstaat een goede

wisselwerking tussen het stedelijk gebied en het buitengebied. Hoewel het reeds bestaande agrarische perceel samen met de nieuw ontwikkelen groene zone veel ruimte in beslag nemen in het plangebied, is deze stedenbouwkundige opzet zorgvuldig overwogen. Om een optimaal woonmilieu te creëren, de koppeling met het buitengebied te behouden en de beleving van het buitengebied vanuit het plangebied te versterken is ingezet op een relatief grote groene drager centaal in het plangebied.

## Kwaliteitsverbetering landschap Bulkstraat

Voor het bepalen van de omvang van de benodigde kwaliteitsverbetering hanteert de gemeente Roosendaal conform het regionale afsprakenkader een grondwaarde vermeerderingssystematiek. Op basis van een vastgestelde set van functies en grondprijzen worden de bestaande en toekomstige situatie naast elkaar gelegd en de grondwaardevermeerdering bepaald. Een uitzondering op deze aanpak vormen planmatige ontwikkelingen. Dit zijn ontwikkelingen die leiden tot nieuw ruimtebeslag of uitbreiding dan wel wijziging van bestaand ruimtebeslag ten behoeve van samenhangende ruimtelijke structuur van stedelijke functies. In dit geval gaat het om de uitbreiding van het woongebied dat aansluit bij de bestaande dorpskern van Wouw. Daarmee valt deze ontwikkeling ook binnen deze categorie. Voor de berekening van de tegenprestatie wordt bij deze categorie uitgegaan van een minimale basisinspanning ter waarde van 1% van de uitgifteprijs. De hierbij te hanteren prijzen sluiten aan bij de generiek te hanteren grondprijzenlijst van de gemeente Roosendaal als onderdeel van de implementatie van het lokale beleid van 'kwaliteitsverbetering van het landschap'. Voor het onderhavige plan zijn de uitgifteprijzen van de toekomstige bestemmingen gehanteerd en is hiermee in het exploitatieplan rekening gehouden.

Het bedrag wat besteed zal worden aan de kwaliteitsverbetering van het landschap op basis van de ontwikkeling aan de Bulkstraat bedraagt 60.000,-. Dit bedrag zal gestort worden in het groenfonds van de gemeente Roosendaal.

Voor de herbestemming van de voormalige pluimveehouderij is een afzonderlijke verantwoording van de kwaliteitsverbetering van het landschap opgesteld. Door de hoge sloopkosten, die gemoeid zijn met de verwijdering van de stallen, hoeft de eigenaar niet (extra) te investeren in de kwaliteitsverbetering van het landschap. Deze verantwoording is als bijlage toegevoegd aan deze toelichting.

De ontwikkeling van de locatie Bulkstraat past binnen de regels van de Verordening ruimte.

# 2.3.3 Provinciaal Verkeers- en Vervoerplan 'verplaatsen in Brabant'

#### Algemeen

Hoe houden we de Brabantse steden bereikbaar? Hoe voorkomen we dat de provincie dichtslibt? Hoe zorgen we er voor dat reizigers binnen een acceptabele tijd van A naar B komen? Vanuit verschillende invalshoeken zoekt de provincie naar innovatieve en duurzame antwoorden op deze vragen. In het Provinciaal Verkeers- en Vervoersplan (PVVP) 'Verplaatsen in Brabant' geeft de Provincie haar visie op de mobiliteit voor de komende 15 jaar. Het PVVP gaat uit van de zogeheten 'van deur tot deur'- benadering. De mobiliteitsbehoeften van burgers en bedrijven zijn het uitgangspunt. Stedelingen, dorpelingen en bedrijven hebben verschillende behoeften; hoe is hieraan tegemoet te komen? Stond vroeger de infrastructuur centraal (wegen, fietspaden, busbanen, verkeersdrempels), nu is dat de reiziger.

De Provincie wil burgers en bedrijven acceptabele, betrouwbare reistijden bieden, zodat ze weten waar ze aan toe zijn. Op basis daarvan kunnen gebruikers gerichte keuzes maken. Bijvoorbeeld auto of openbaar vervoer. Nu kan de reiziger niet echt kiezen, mede doordat er onvoldoende actuele informatie is. Dat gaat veranderen. Met het PVVP loopt Noord-Brabant op mobiliteitsgebied voorop in Nederland. Onderscheidend zijn de regionale aanpak en de gebiedsgerichte oplossingen. Dus geen standaardoplossingen voor de hele provincie, maar maatwerk per gebied. Dat is alleen waar te maken door vergaande regionale samenwerking met gemeenten. Samen kijken welke oplossingen er per regio het best passen bij de gebruikers én het gebied. Bij werkelijk 'samen werken' past het niet om als Provincie tal van regels van bovenaf op te leggen. Er is veel ruimte voor de regio's om zelf met oplossingen te komen binnen de mobiliteitskaders die de Provincie stelt. In die zin is het PVVP ook een vorm van deregulering. Minder regels, beter samenwerken. Alleen zo zijn de mobiliteitsdoelen in dit plan te bereiken.

#### Het PVVP bestaat uit:

- 1. 'Kaders en Ambities' (de richting van het beleid voor de komende 15 jaar).
- 2. de 'Dynamische Beleidsagenda' (concrete doelen voor de komende vijf jaar).
- 3. een jaarlijks 'Uitvoeringsprogramma' (voor de praktische uitvoering van het PVVP).

Afbeelding Opbouw PVVP

Het hoofdrapport 'Kaders en Ambities 2006 – 2020' geeft de richting van het beleid aan met de daarbij te hanteren uitvoeringsstrategie. Dit deel loopt qua geldingsduur gelijk op met het Nationaal Verkeersen Vervoersplan (de Nota Mobiliteit).

Om deze ambities te bereiken wil de Provincie met haar partners werken aan: verkeersveiligheid, sociale veiligheid, externe veiligheid en sociale bereikbaarheid. Een stiller, schoner en zuiniger verkeers- en vervoerssysteem. Dat is de PVVP-bijdrage aan de ecologische kwaliteit van Brabant. Dat betekent dat in Noord-Brabant de geluids- en luchtkwaliteitsnormen straks niet meer worden overschreden. Ook wordt het verkeer en vervoer energiezuiniger en werken alle wegbeheerders aan ontsnippering van natuurgebieden.

De tactische doelen met de daaraan verbonden projecten voor de komende vijf jaar zijn weergegeven in het document 'Tactisch uitvoeren, Dynamische Beleidsagenda 2008- 2012'. Daarbij is voor elk tactisch doel aangegeven welke partijen betrokken zijn, welke strategische doelen gediend worden, welke projecten eraan bijdragen en welke effecten er verwacht worden. De provincie zal de dynamische beleidsagenda elke twee jaar actualiseren.

Het Doelenschema biedt een bondig overzicht van de strategische en tactische effectdoelen, gekoppeld aan indicatoren waarmee de vorderingen in beeld worden gebracht. Het doelenschema is daarmee het instrument om de monitoring en evaluatie van het PVVP in te vullen.

Daarnaast is als uitwerking van het PVVP op operationeel niveau een Brabants Meerjarenplan Infrastructuur en Transport (BMIT) opgesteld. Dit is het uitvoeringsprogramma voor de periode 2008-2012, waarin jaarlijks een toelichting wordt gegeven op concrete projecten van Rijk, provincie en gemeenten die in uitvoering komen, met een doorkijk naar de daaropvolgende jaren. Het Brabants MIT wordt jaarlijks bijgesteld.

## Bulkstraat

Het plangebied wordt niet concreet genoemd in het PVVP, de dynamische beleidsagenda of het doelenschema. De snelweg A58 en de spoorlijn liggen buiten het plangebied.

#### 2.3.4 Provinciaal Waterplan 'waar water werkt en leeft'

#### Algemeen

Het Provinciaal Waterplan bevat het strategische waterbeleid van de provincie Noord-Brabant voor de periode 2010-1015. Het plan doorloopt samen met de plannen van het Rijk en de waterschappen een 6-jarige beleidscyclus die is afgestemd op de verplichtingen uit de Kaderrichtlijn Water. Naast beleidskader is het Provinciaal Waterplan ook toetsingskader voor de taakuitoefening van lagere overheden op het gebied van water. Het plan is tevens beheerplan voor grondwateronttrekkingen. Bovendien is het plan een structuurvisie voor het aspect water op grond van de nieuwe Wet ruimtelijke ordening.

De provincie hanteert de volgende hoofddoelstelling voor het waterbeleid in Noord-Brabant: De provincie wil dat het water bijdraagt aan een gezonde omgeving voor mens, dier en plant, waarin we veilig kunnen wonen en waar ruimte is voor economische, maatschappelijke en ecologische ontwikkelingen. Dit vertalen we in de volgende maatschappelijke doelen:

- Schoon grond- en oppervlaktewater voor iedereen.
- Adequate bescherming van Noord-Brabant tegen overstromingen.
- Noord-Brabant heeft de juiste hoeveelheden water (niet te veel en niet te weinig).

In Noord-Brabant worden acht waterhuishoudkundige functies onderscheiden waarvoor naast de bovengenoemde algemene doelstellingen ook meer specifieke doelstellingen gelden, namelijk:

- Functie 'waternatuur'
- Functie 'verweven voor waterlopen'
- Functie 'ecologische verbindingszone langs waterlopen'
- Functie 'scheepvaart'
- Functie 'zwemwater'
- Functie 'water voor de Groene Hoofdstructuur'
- Functie 'water voor de Agrarische Hoofdstructuur
- Functie 'water in bebouwd gebied'

In de meeste gevallen betreft het functies die zonder of met slechts beperkte aanpassingen zijn overgenomen uit het vorige Waterhuishoudingsplan (WHP 2003), omdat de evaluatie van het waterbeleid geen aanleiding tot verandering heeft gegeven. De functie 'scheepvaart' daarentegen is nieuw. De functie 'verweven' is een verbreding van de functie 'viswater' uit het WHP 2003, die in dit plan is vervallen.

## Bulkstraat

Uit de kaarten behorende bij het Provinciaal Waterplan is op te maken dat het gebied direct ten zuiden van Wouw geen waterhuishoudkundige functie vervult. Het plangebied valt niet in een grondwaterbeschermings- of attentiegebied.

Gelet op de beoogde ontwikkelingen is evenwel een watertoets uitgevoerd. Voor deze toets wordt verwezen naar paragraaf 4.8 van dit bestemmingsplan.

Afbeelding Provinciaal waterplan

# 2.3.5 Provinciaal Milieuplan 2011-2014

#### Wettelijk kader en doel actualisatie

Het Provinciale Milieuplan (PMP) is de schakel tussen het Nationale Milieubeleidsplan en de Milieuplannen van de in de provincie Noord-Brabant gelegen gemeenten.

Het bevat de milieudoelen van de provincie en hoe deze gerealiseerd kunnen worden. Provinciale Staten dienen bij het vaststellen van de Provinciale Milieuverordening rekening te houden met dit plan. Het ontwerp Provinciaal Milieuplan is gericht op de periode 2011-2014. Het voorgaande provinciale milieuplan, de Integrale Strategie Milieu (ISM) 2006-2010, komt met de vaststelling van het Provinciale Milieuplan 2011-2014 te vervallen. Het PMP wordt conform de Wet milieubeheer minimaal één keer per vier jaar door Provinciale Staten vastgesteld.

#### Visie en uitgangspunten

"Duurzame ontwikkeling is ontwikkeling die aansluit op de behoeften van het heden zonder het vermogen van toekomstige generaties om in hun eigen behoeften te voorzien in gevaar te brengen", aldus de definitie van de VN-commissie Brundtland uit 1987.

Ondanks dat de provincie haar zegeningen kan tellen bij het milieubeleid, blijft ze kampen met een aantal hardnekkige problemen, zoals luchtkwaliteit met fijnstof en ammoniak en veiligheidsproblemen bij het goederenvervoer per spoor. Oude problemen blijken omvangrijker te zijn dan gedacht of er komen nieuwe bij zoals het broeikaseffect.

De provinciale visie kent een aantal basiselementen, randvoorwaarden die gelden voor elk provincieplan, Europese richtlijnen die overgenomen worden en uitgangspunten uit het voorgaande provinciale milieuplan.

In het provinciale milieuplan krijgt 'milieu en gezondheid' een bijzonder accent. Gezondheid is niet alleen de afwezigheid van ziekte of handicap, maar een toestand van compleet fysiek, mentaal en sociaal welbevinden.

# Opzet van het PMP

Het PMP biedt een sturend kader voor negen thema's: Externe veiligheid, luchtkwaliteit, geur, geluid, licht, afval, stortplaatsen en concrete onderdelen van water en bodem die niet elders zijn geregeld. Daarnaast is er aansturing van het milieu voor biodiversiteit, energie, water, inrichting en mobiliteit in andere strategische plannen.

Noord-Brabant kent een paar milieuproblemen met een grotere impact dan elders in Nederland. Deze hebben te maken met de intensieve veehouderij en mobiliteit. Dit heeft gevolgen voor de leefbaarheid en de kwaliteit van natuur en water.

In de Agenda van Brabant is een strategie en afweging aangereikt om extra zaken op te pakken. Voor het PMP zijn drie onderwerpen geselecteerd: toepassen van emmissiereducerende technieken (luchtwassers) bij veehouderij, verminderen fosfaatdruk (waterkwaliteit) en convenanten voor verbeteren footprint (footprint en biodiversiteit).

## Randvoorwaardelijk voor strategische plannen

Het provinciale milieubeleid krijgt niet alleen vorm in het PMP. De provincie heeft naast het PMP nog vijf andere strategische plannen die de inrichting en het gebruik van de leefomgeving regelen:

- Structuurvisie en Verordening Ruimte
- Provinciaal Waterplan
- Provinciaal Verkeers- en Vervoers Plan
- Energieagenda
- Natuur- en Landschapsoffensief

In al deze plannen zitten milieumaatregelen. In het PMP wordt het beleid en de onderlinge afstemming voor negen thema's geregeld. Sommige van deze thema's hebben grote invloed op het behalen van doelstellingen in de vijf andere strategische plannen. Anderzijds hebben de vijf plannen ondersteuning nodig vanuit het PMP voor het behalen van de eigen doelstellingen. Over het algemeen is het PMP randvoorwaardelijk en de plannen en projecten kunnen vaak via koppeling met andere belangen in uitvoering genomen worden. Door de onderlinge integrale afstemming en de versterking op kernthema's komt het totale milieubeleid aan bod. Het PMP is gelijkwaardig aan de andere strategische plannen en bevat geen beleidsuitspraken die dwingend of opleggend zijn voor deze plannen. Het PMP is gebaseerd op bestaande ambities, zowel vanuit de thema's van het PMP als van de overige beleidsvelden.

Afbeelding Plannen waarin provinciaal milieubeleid wordt geregeld

#### Verlagen regeldruk bedrijven

Het terugdringen van regeldruk voor bedrijven en medeoverheden is één van de beleidsdoelstellingen van de provincie. Zij wil een toekomstig milieubeleid realiseren met zo min mogelijk regels en lasten voor het bedrijfsleven. Het is tevens de intentie om de huidige regels en lasten bij het bedrijfsleven te reduceren. Door de komst van de Wabo (Wet algemene bepalingen omgevingsrecht) en ICT-oplossingen ontstaan er op dit vlak nieuwe kansen.

#### 2.3.6 Cultuurhistorische waardenkaart

Provincie Noord Brabant heeft een Cultuurhistorische Waardenkaart (CHW) opgesteld. Deze kaart is dynamisch en wordt regelmatig aangepast. De cultuurhistorische waardenkaart is te raadplegen op de site van de provincie Brabant en bestaat uit de volgende onderdelen:

- historische bouwkunst: dit zijn de 'monumenten' uit het dagelijks taalgebruik;
- historische stedenbouw: het kan gaan om een gehucht, dorp, stad, woonwijk of industrieel complex;
- historische geografie: aanpassingen die de mens in de loop der eeuwen heeft gedaan aan de natuurlijke omgeving;
- historisch groen: de groenelementen en structuren die door ingrepen van de mens ontstaan;
- historische zichtrelaties, hieronder vallen: molenbiotopen, schootsvelden, eendenkooien en zichtrelaties;
- archeologische monumenten: deze kaartlaag bestaat uit de Archeologische Monumenten Kaart Noord-Brabant (AMK);
- indicatieve archeologische waarden, naast de hierboven genoemde archeologische monumenten zijn op de cultuurhistorische waardenkaart indicatieve archeologische waarden af te lezen.

Deze waarden zijn belangrijk en moeten in beginsel beschermd worden.

Sinds 2011 beschikt de gemeente Roosendaal zelf over een Erfgoedkaart waarbij de Provinciale CHW is verfijnd en ondersteund wordt met aanvullende gegevens zoals bijvoorbeeld luchtfoto's uit 1934, 1958, 1975 en 1985. Op basis van deze gemeentelijke verfijning zal de Provinciale CHW -daar waar nodig- worden aangepast.

Afbeelding Cultuurhistorische Waardenkaart provincie

Op basis van de Cultuurhistorische waardenkaart van de provincie heeft de locatie Bulkstraat geen cultuurhistorische waarden.

## 2.3.7 Aardkundige Waardenkaart

Op 3 augustus 2005 is de Aardkundig Waardevolle Gebiedenkaart Brabant bekendgemaakt. Een dag later is het vaststellingsbesluit van Gedeputeerde Staten van Noord-Brabant in werking getreden.

De provincie Noord-Brabant wil haar aardkundige waarden behouden. Aardkundige verschijnselen zijn van grote betekenis voor zowel de belevingswaarde, als de natuurpotentie van een landschap.

Daarnaast zijn ze het enige archief met betrekking tot de oudere geschiedenis van het landschap, waardoor ze zowel wetenschappelijke, als educatieve betekenis hebben. In het plangebied liggen geen aardkundig waardevolle gebieden.

Afbeelding cultuurhistorie Verordening Ruimte

# 2.3.8 Habitatrichtlijn

De provincie heeft de nota "Rekening houden met Habitatrichtlijnsoorten in Noord-Brabant" uitgebracht om degenen die in het kader van de ruimtelijke ordening te maken hebben met nieuwe ontwikkelingen, in een vroegtijdig stadium te wijzen op het eventueel voorkomen van habitatrichtlijnsoorten en de gevolgen daarvan.

Bescherming van deze soorten vindt plaats via de Flora- en faunawet en de gewijzigde Natuurbeschermingswet 1998 die respectievelijk op 1 april 2002 en op 1 oktober 2005 in werking zijn getreden.

# 2.4 Beleid waterschap

Waterschap Brabantse Delta stelt regels op voor het onderhoud van sloten, beken, rivieren en andere waterlopen om de waterafvoer te waarborgen. Ook zijn er regels om te voorkomen dat dijken en kaden beschadigd worden. Deze regels worden aangeduid als 'Keur waterkeringen en oppervlaktewateren waterschap Brabantse Delta'. Dit is een verordening met voorschriften die aangeven wat mensen en bedrijven wel en niet mogen in en om waterlopen en dijken.

In de keur staan onder meer regels voor het lozen, afvoeren, onttrekken of aanvoeren van water. Indien het afvoerend verhard oppervlak direct of via retentie/infiltratievoorziening loost op oppervlaktewater en kleiner is dan 2.000 m², kan volstaan worden met een melding aan het waterschap. Het hemelwater kan dan zonder keurontheffing worden geloosd op de watergang. Indien het afvoerend oppervlak groter is dan 2.000 m² , is voor het lozen op oppervlaktewater wel een vergunning van het waterschap nodig. Bij het verlenen van een vergunning wordt de beleidsregel 'Hydraulische randvoorwaarden 2009' (juli 2009) gehanteerd.

Het waterschap hanteert hierbij de onderstaande voorkeursvolgorde om te bepalen welke soort maatregel in de gegeven situatie het beste van toepassing is. De voorkeursvolgorde moet van boven naar beneden wordt doorlopen:

- 1. Infiltreren.
- 2. Retentie aanleggen binnen het plangebied.
- 3. Retentie aanleg buiten het plangebied.
- 4. Berging zoeken in bestaand watersysteem.

Voor compenserende maatregelen ten aanzien van afvoer naar oppervlaktewater wordt de afstroming vergeleken met de landbouwkundige afvoer. Het verschil tussen de afstroming en de landbouwkundige afvoer moet in een voorziening worden gecompenseerd. De compenserende voorziening moet ervoor zorgen dat de lozing wordt teruggebracht tot de landbouwkundige afvoernorm door voldoende retentie te creëren. Deze normen zijn in de genoemde beleidsregel opgenomen.

## Bulkstraat

Het plangebied heeft enkele waterlopen. In het kader van de ontwikkeling van woningen en een strook met lichte bedrijvigheid zal een waterpartij (met retentiefunctie) worden aangelegd. Deze functie is specifiek aangeduid op de verbeelding en vertaald in de regels. De inhoud van de waterberging is bepaald in samenspraak met het Waterschap.

Voor een gedetailleerdere beschrijving wordt verwezen naar paragraaf 4.8.

# 2.4.1 Keur waterschap Brabantse Delta

## Algemeen

In december 2009 zijn de Waterwet en de Keur waterschap Brabantse Delta in werking getreden. De Waterwet regelt het beheer van het oppervlaktewater, het grondwater en de waterbodem (het watersysteem), en verbetert de samenhang tussen het waterbeleid en ruimtelijke ordening.

De keur van het waterschap is een verordening met wettelijke voorschriften die gelden voor alle oppervlaktewaterlichamen en keringen, op het gebied van waterkwantiteit en -kwaliteit, die in beheer zijn bij het waterschap. De keur is een aanvulling op de Waterwet met verschillende gebods- en verbodsbepalingen.

Bij het verlenen van watervergunningen hanteert het waterschap verschillende beleidsregels. Waaronder "toepassing Waterwet en Keur". Hierin staat aangegeven in welke situaties een watervergunning kan worden verleend, waarop een aanvraag wordt getoetst en welke voorwaarden aan de watervergunning worden verbonden.

Zo zijn er regels met betrekking tot:

- handelingen in waterkeringen en de daarbij behorende beschermingszones;
- handelingen in rivieren, beken en sloten en de daarbij behorende onderhoudsstrook;
- de scheepvaart;
- uitbreidingen met een toename van > 2000 m2 verhard oppervlak.

Op planniveau is het van belang om rekening te houden met eventuele compensatie voor de uitbreiding van verhard oppervlak > 2000 m2. De compensatie dient plaats te vinden volgens de voorkeursvolgorde:

- infiltreren;
- retentie binnen het plangebied;
- retentie buiten het plangebied;
- berging in bestaand watersysteem.

Bij de dimensionering van de retentie-/infiltratievoorziening dient rekening te worden gehouden met het frequentiebereik van neerslaghoeveelheden met een herhalingstijd van 1 tot 100 jaar. De retentiebehoefte is het grootst bij T=100 en hierdoor is deze waarde maatgevend voor de planvorming.

Waterkwaliteitaspecten spelen ook een belangrijke rol voor de waterbeheerder. Voor het grootste deel wordt hierin voorzien door landelijke regelgeving in de vorm van AMvB's (Algemene Maatregel van Bestuur). Het beleid van het waterschap blijft beperkt tot enkele specifieke onderdelen. Het waterschap hanteert de meest recente versie van de CIW-nota's. Het waterschap voert eigen beleid op de volgende onderdelen:

- Grote lozingen die onder een AMvB vallen (immissietoets).
- Kleine lozingen:
- hemelwater;
- met geringe milieurelevantie;
- uit gemengde rioolstelsels.

Bij het opstellen van de watertoets wordt ook gekeken of de Keur van toepassing is.

# 2.4.2 Waterbeheerplan 2010 - 2015

#### Algemeen

Het waterschap werkt aan een beter watersysteem, voor mensen en voor flora en fauna. Het watersysteem moet robuuster worden: veiliger, minder kwetsbaar voor regenval en droogte, schoner, natuurlijker en beter toegankelijk voor recreanten. Deze thema's pakt het waterschap in samenhang aan. In het waterbeheerplan staan de doelen en de noodzakelijke ingrepen. Bij deze keuze daarvan heeft het waterschap een afweging gemaakt tussen belangen en boeren, bedrijven, burgers, natuurbeheerders en andere partijen.

Het plan is op 22 december 2009 in werking getreden en is geldig van 22 december 2015. Na zes jaar wordt het plan geactualiseerd.

#### Wat is de visie op het waterbeheer na 2010

# • Dynamische samenleving

Het waterschap heeft drie heel verschillende toekomstbeelden verkend en daaruit afgeleid welke voorbereidingen altijd goed zijn.

- Verantwoord en duurzaam
Maatschappelijk verantwoord ondernemen is verankerd in het werkproces. Zuinig omgaan met water en energie en gebruik van duurzame materialen zijn daar onderdelen van.

# • Inhaalslag beheer en onderhoud

De afgelopen jaren lag het accent op aanleg van nieuwe projecten. De komende jaren krijgen beheer en onderhoud een impuls.

# • Effectief samenwerken

Veel partijen zijn betrokken bij waterbeheer. Samenwerken op alle niveaus maakt het waterbeheer effectiever en goedkoper.

#### Wat zijn de kaders voor het waterbeheerplan?

# • Waterplannen op alle niveaus

Het Nationale Waterplan en het Provinciale Waterhuishoudingsplan vormen de kaders voor het waterbeheerplan, samen met de wet- en regelgeving. Alle waterplannen zijn gelijktijdig in de inspraak gebracht.

# • Gebiedsproces als basis

Gemeenten en belangengroepen hebben de basis voor het waterbeheerplan gelegd tijdens gebiedsprocessen.

• Controleren en aanpassen

Het waterbeheerplan geeft ruimte voor het continue proces van controleren en aanpassen.

Via het uitvoeren en opstellen van een watertoets worden de diverse beleidskaders gewaarborgd. Ook voor het onderliggende plan is een watertoets uitgevoerd.

#### 2.5 Gemeentelijk beleid

#### 2.5.1 Structuurvisie Roosendaal 2025

In de Structuurvisie Roosendaal 2025 wordt aangegeven dat Roosendaal in 2025 een stad van mensen, van wonen en van (net)werken zal zijn. Om dit te bereiken, zal Roosendaal de komende jaren moeten inspelen op trends als ontgroening, vergrijzing, globalisering, individualisering, informatisering, veranderingen in mobiliteit en bereikbaarheid en decentralisatie van overheidstaken én hier duurzame antwoorden op moeten dichten.

Roosendaal kiest bij deze veranderingen voor 'behoud en versterken van de kwaliteit van stad en dorpen' door vernieuwing en transformatie. De identiteit van Roosendaal en de ontwikkeling naar een netwerksamenleving zijn hierbij leidende principes.

De Structuurvisie 2025 van de gemeente Roosendaal is in meerdere opzichten een trendbreuk met het verleden. In de eerste plaats is de structuurvisie sinds de Wet ruimtelijke ordening 2008 een wettelijke verplichting. Roosendaal moet een structuurvisie hebben die aangeeft wat het ruimtelijk beleid is en op welke wijze het ruimtelijk beleid zal worden uitgevoerd.

Ten tweede is deze structuurvisie opgesteld in een tijd van economische crisis. Die heeft ertoe geleid dat de haalbaarheid en de betaalbaarheid van de ruimtelijke ordening centrale begrippen in het ruimtelijk beleid zijn geworden. De vanzelfsprekendheid dat er vraag is naar gronden voor woningen, winkels en kantoren, is er niet meer. In 2012 heeft Roosendaal te maken met een overschot aan bijvoorbeeld kantoor- en winkelruimte.

Strategische keuzes voor het toekomstig ruimtegebruik worden onder andere beïnvloed door demografische ontwikkelingen van ontgroening en vergrijzing. Ook die ontwikkelingen leiden ertoe dat Roosendaal niet in de eerste plaats aan méér woningen en méér bedrijventerreinen moet denken, maar aan omvormingen, herstructurering en transformatie.

Tot slot is er maatschappelijk een fundamenteel ander idee ontstaan over het functioneren van de gemeente. De gemeente is niet langer de dominante partij in maatschappelijke ontwikkelingen, maar onderdeel van een netwerkmaatschappij waarin de gemeente een rol op zich neemt. Op het gebied van ruimtelijke ordening wil de gemeente een uitnodigende partij voor maatschappelijke partners zijn.

Het antwoord van Roosendaal op al deze ontwikkelingen formuleren we in deze structuurvisie op twee beleidsuitgangspunten:

- Een duurzame ontwikkeling van een compact, compleet en verbonden Roosendaal;
- Een haalbare en betaalbare locale ruimtelijke ontwikkeling.

De duurzame ontwikkeling van een compacte, complete en verbonden stad leidt tot fundamentele keuzes:

- Bouwen binnen de stedelijke contouren van de stad om zo bestaande infrastructuren optimaal te benutten;
- Buitengebied ontzien van verstedelijking; ruimte voor agrarische dynamiek in het noordelijk deel van het buitengebied en toerisme en recreatie in gebieden als Visdonk en Brabantse Wal;
- Zuinig/duurzaam ruimtegebruik, waarbij efficiënt gebruik en hergebruik van bestaande ruimte en bebouwing het uitgangspunt is;
- Gebruik maken van de kwaliteit van de locatie;
- Leefbaarheid van wijken en dorpen waarborgen door behoud en versterking van collectieve openbare ruimte, het behouden van de groen-blauwe structuren en het wegnemen van infrastructurele barrières i.c. het uitplaatsen van de A58 en het goederenvervoer per spoor naar buiten het stedelijk gebied;
- De kwaliteit van de locatie is mede bepalend voor de ontwikkelingsmogelijkheden of initiatieven;
- De identiteit van stad en dorpen versterken door het handhaven en versterken van de landschappelijke en cultuurhistorische basisstructuren in het buitengebied en de bebouwde omgeving;
- Groen/blauwe hoofdstructuren in het stedelijk gebied behouden als verbinding met het buitengebied;
- Het sturen van nieuwbouw op basis van strategisch voorraadbeheer;
- (regionaal) Ruimte creëren voor speerpunten/topsectoren van economisch beleid;
- Het aanbod van sociaal-maatschappelijke en detailhandelsvoorzieningen in wijken en dorpen behouden, waar mogelijk door concentratie en bundeling van voorzieningen;
- Het optimaliseren van infrastructurele verbindingen en het beter benutten van de multimodale ontsluitingsmogelijkheden (weg, water, spoor, buis) van Roosendaal;
- Benutten van de strategische ligging van Roosendaal en West-Brabant in de Vlaams Nederlandse Delta;
- Bij ruimtelijke ingrepen de mogelijkheden voor energietransitie en bodemenergie optimaliseren;
- Bijdragen aan sociale veiligheid door integratie van dit beleidsveld in het ruimtelijk ontwerp van gebouwen en openbare ruimte.

Afbeelding Integratiekaart Structuurvisie Roosendaal 2025

De haalbare en betaalbare locale ruimtelijke ontwikkeling wordt ondersteund door de volgende keuzes:

- Niet meer programma in ontwikkeling nemen dan dat de markt kan opnemen;
- Economische druk op de markt genereren door voorzichtig te programmeren;
- Eerst bestaande programma's benutten en pas daarna aan nieuwe beginnen. Nieuwe ontwikkelingen van kantoren en winkels voorlopig bevriezen;
- Flexibel en kleinschalig programmeren en faseren;
- Intensiveren en beter benutten van de bestaande voorraad van stedelijke functies (woningen, bedrijventerreinen, kantoren, maatschappelijk vastgoed);
- Toepassen van de SER/ duurzaamheidsladder bij ruimtelijke ontwikkelingen.
- Uitnodigen, samenwerken en regisseren in plaats van voorschrijven. Verruim de mogelijkheden van bestemmingsplannen (plan vooruit).

De ruimtelijke keuzes en uitgangspunten zijn in deze structuurvisie vertaald naar de verschillende onderdelen van de ruimtelijke ordening en ondersteund door kaarten met de hoofdstructuren. In de uitvoeringsparagraaf wordt vervolgens aangegeven op welke manier het beleid en de voorgenomen ruimtelijke programma's kan worden gerealiseerd. Daarbij zijn de bovengenoemde uitgangspunten meegenomen.

# 2.5.2 Thuis in Roosendaal, woonvisie 2010-2020

Roosendaal wil bestaande inwoners sterker aan de stad verbinden, door te anticiperen op de effecten van de vergrijzing op de woningmarkt, door het aanbieden van differentiatie in woonmilieus en leefstijlen en door inwoners perspectief te bieden op een goede woon- en leefcarrière" binnen de wijken; door de Roosendaler trots te laten zijn op zijn / haar stad. Hiervoor is het nodig goede woningen in goede woonomgevingen te hebben en te behouden, waarin een sterke samenhang is tussen de woning, de fysieke en de sociale woonomgeving; een inwoner heeft niets aan een goede woning in een verloederde omgeving, aan een mooie omgeving zonder sociale kansen, of aan sterke opleidings- en werkmogelijkheden zonder de juiste woning om in te wonen en door te groeien. Bij het aantrekken van nieuwkomers ligt de focus op het bieden van kansen aan jonge gezinnen.

Kort en krachtig is de visie voor wonen te omschrijven als: Roosendaal is de woonstad, die haar inwoners boeit en bindt.

De woonvisie is vertaald in drie thema's, waaraan doelstellingen en ambities zijn gekoppeld. Deze worden hier onder weergegeven.

#### Thema I: Binden en perspectief bieden

- a. Roosendaal is de Woonstad.
- b. Roosendaal weet inwoners aan de gemeente te binden.
- c. De woonomgeving in Roosendaal biedt perspectief.

#### Thema II: Leefbare Wijken en Buurten

- a. De inwoners zijn verbonden met en geboeid door hun woonbuurt.
- b. Gedifferentieerde wijken, harmonieuze buurten.
- c. Wijken en dorpen zijn veilig en vertrouwd.

#### Thema III: Samenwerking

- a. Van overheid naar partnerschap.
De vertaling van de visie in thema's en doelstellingen maakt het concreter. Doelstellingen omzetten in kaders voor beleid vormt de basis voor het waarmaken van de visie. Onderstaande beleidskaders richten zich op de speerpunten van het Roosendaalse woonbeleid namelijk:

- verruiming van de woningvoorraad;
- de bestaande voorraad;
- slaagkansen van doelgroepen;
- leefbaarheid en sociale cohesie.

De woonvisie wordt vertaald in een tweetal sturingsinstrumenten. Ten eerste is dat een kaderovereenkomst tussen de corporaties en de gemeente waarin afspraken gemaakt worden over het partnerschap en de woonconvenant, waarin weer concrete prestatieafspraken zijn vastgelegd. De gemeente kan nooit alleen alle ambities uit de woonvisie realiseren. Daarvoor zoekt zij partnerschap met verschillende partijen. Met corporaties in de vorm van het maken van prestatieafspraken, met bewoners als gesprekspartner in concrete gebiedsontwikkelingen en met ontwikkelaars /beleggers in de vorm van overeenkomsten.

Het tweede sturingsinstrument is de woningbouwprogrammering. De woonvisie beschrijft de ambities van Roosendaal op het terrein van wonen. Om van visie naar uitvoering te komen hanteert de gemeente het instrument van de woningbouwprogrammering. Daarnaast worden kwalitatieve opgaven verwerkt in verschillende programma's (veiligheid, leefbare wijken en dorpen, wonen)

De woonvisie kent een beleidscyclus van 4 jaar. Dat wil zeggen dat met het opstellen van de uitgangspunten voor de evaluatie van de woonvisie, de resultaten van deze evaluatie het vertrekpunt zijn voor de herijking van de woonvisie.

#### Bulkstraat

In Wouw is nieuwbouw in historische stijl en leefstijlbuurten (sfeervol wonen) een fysieke opgave. Een sociale opgave is het binden van jongeren aan het dorp door bouwmogelijkheden toe te staan. Voorzieningen gericht op gezinnen moeten worden behouden.

Bij de totstandkoming van het stedenbouwkundig plan zijn deze fysieke en sociale opgaven in het oog gehouden en is getracht een buurt te ontwikkelen die aansluit op het karakter van dorps wonen en de wensen van potentiële bewoners.

#### 2.5.3 Masterplan wonen - welzijn - zorg 2004-2015

#### Algemeen

Dit Masterplan is de kadernota met betrekking tot het samenhangende Roosendaalse beleid ten aanzien van de terreinen wonen, welzijn/dienstverlening en zorg. Dit beleid is afgestemd op de behoefteontwikkeling en vraag van zorgvragers: zorg behoevende ouderen en mensen met een verstandelijke of lichamelijke beperking of psychiatrische achtergrond.

Het Masterplan bevat een strategische visie voor de periode tot 2015 met informatie over de ontwikkelingen op de terreinen wonen, welzijn en zorg met bijbehorende oplossingsrichtingen. Daarnaast biedt het houvast voor de uitvoering voor de eerstkomende jaren, gericht op nadere afspraken tussen partners over planning en prioritering van projecten en verantwoordelijkheden en middelen.

Centraal in de visie staat het bereiken van het op de vraag afgestemde integrale aanbod van wonen, welzijn en zorg door het realiseren in de wijken en kernen van woonservicezones. Een woonservicezone is bovenal een gewone woonwijk of een deel ervan, maar wel ingericht met aangepaste of aanpasbare woningen en toegerust met voorzieningen op het vlak van welzijnsdiensten en zorg.

## Bulkstraat

Het plangebied Bulkstraat maakt geen onderdeel uit van een woonservicezone. Het plangebied is relatief gezien te ver weg gelegen van de diverse voorzieningen.

#### 2.5.4 Woningbouwprogrammering 2012-2020 'Balans op de woningmarkt'

Met de meest actief zijnde woningcorporaties binnen de gemeente zijn, voor de periode 2010-2014 prestatieafspraken gemaakt en is een woonconvenant vastgesteld. Eén van de afspraken is geweest om een woningmarktonderzoek uit te laten voeren. Door de corporaties is daarnaast een woonlastenen doelgroepenonderzoek uitgevoerd.

De resultaten van beide onderzoeken leveren tezamen met de woonvisie, het woonconvenant en de onlangs door de provincie Noord-Brabant geactualiseerde bevolkings- en woningbehoefteprognose, een belangrijke input voor de herijking van de woningbouwprogrammering in zowel kwantitatieve als kwalitatieve zin. De gemeente heeft hiermee een instrument in handen om in het totale woondossier voor de periode 2012-2020 richtinggevende kaders te stellen, en hiermee dus de woningbouwprogrammering te actualiseren en nadrukkelijk te monitoren.

Met de actualisatie van het bestaande woningbouwprogramma wordt gezorgd voor een adequaat aanbod van woningen waarbij de omvang van de te realiseren woningaantallen de eerste jaren sterk bepaald wordt door vraag en afzetmogelijkheden. Het toekomstig woningaanbod moet meer dan ooit afgestemd worden op een beperkte vraag en er zal in kleinere hoeveelheden opgeleverd gaan worden. De constatering blijft uiteindelijk overeind dat de markt op termijn toch weer aantrekt. De huidige woningmarkt wordt dus gekenschetst door uitstel maar niet door afstel.

Voor de nieuwe huishoudens die moeten worden gehuisvest is het van belang dat de nieuwbouwproductie uiteindelijk weer op gang komt. Dit betekent met visie en realisme op innovatieve en flexibele wijze herprogrammeren.

De huidige dip in de oplevering van de nieuwbouw zal wel consequenties hebben op het verdere verloop van de woningbouwprogrammering. Wordt de productie op termijn nog ingehaald of blijven we uiteindelijk geconfronteerd met lagere woningaantallen dan in de provinciale prognoses tot nu toe worden voorgeschoteld? Een onzekerheid die in de toekomst vaak de revue zal blijven passeren, en waar de gemeente alert op dient te zijn.

In verband met teruglopende investeringscapaciteit zijn niet alleen de projectontwikkelaars momenteel terughoudend; ook de corporaties hebben hier veelvuldig mee te maken. En uiteraard wordt de gemeente eveneens geconfronteerd met teruglopende overheidsfinanciën en fikse bezuinigen zoals in de Agenda van Roosendaal staan opgesomd. Dit leidt tot bijstellingen mede gebaseerd op dit sterk veranderend krachtenspel in de totale woningmarkt.

Op basis van de planning 2008 is er een eerste analyse uitgevoerd van de woningbouwlocaties in de programmering. Hierbij zijn verschillende projecten de revue gepasseerd en is er op basis van de huidige actuele ontwikkelingen een bijstelling uitgevoerd.

De analyse van de in de programmering opgenomen woningbouwlocaties heeft geresulteerd in een overzicht van te realiseren initiatieven voor de termijn t/m 2015 en de periode 2016 t/m 2020. Een en ander heeft geleid tot een afwaardering van zo'n 600 woningen.

Voor de destijds opgenomen verzamellocaties zoals centrumgebied, credogebied, visiegebied poort van West en de onderwijscarrousel zijn bijvoorbeeld in de loop der jaren ook wat wijzigingen opgetreden, met een vermindering van het aantal woningen tot gevolg.

Voor de locatie Bulkstraat zijn in de woningbouwprogrammering 40 woningen opgenomen.

# Prioriteren

Om te kunnen prioriteren van locaties, is een onderscheid gemaakt tussen woningbouwplannen in harde en zachte plancapaciteit, en een categorie "nader te bepalen".

Harde plancapaciteit is woningbouwcapaciteit binnen een onherroepelijk bestemmingsplan of projectbesluit/realisatieovereenkomst.

Zachte plancapaciteit is woningbouwcapaciteit binnen ontwerpbestemmingsplannen of ontwerpprojectbesluiten, initiatieven in planologische voorbereiding of potentiële woningbouwcapaciteit, waarbij op basis van aanwezige inzichten, wordt verwacht dat zij in de periode 2016-2020 zullen worden omgezet in harde plancapaciteit.

Een tal van woningen is tenslotte geplaatst in de categorie "nader te bepalen". Deze woningbouwinitiatieven vallen eveneens onder de noemer zachte plancapaciteit, maar bij deze plannen is er nog onvoldoende zicht op, in welke periode omzetting naar harde plancapaciteit is te verwachten; realisering na 2020 is hierbij ook niet uit te sluiten.

Overigens kunnen woningbouwinitiatieven met een totaal van 5 woningen, tussentijds, en eveneens op grond van de te hanteren criteria, met een collegebesluit worden toegevoegd aan het bouwprogramma.

## Toevoegen

Uitgangspunt is, dat nieuwe woningbouwinitiatieven de komende jaren (voorlopig t/m 2015) alleen onder strikte voorwaarden worden toegevoegd aan de nu te hanteren overzichtslijst van woningbouwlocaties.

Het is belangrijk een flexibele aanpak van de woningbouwprogrammering 2012-2020 te kunnen hanteren. In de komende periode zijn de ontwikkelingen in de woningmarkt bepalend en in eerste instantie moet er geconcentreerd worden op de plannen met de grootste realiteitswaarde (harde plancapaciteit). Hierbij is de marktvraag leidend en zijn de uitkomsten uit het woningmarktonderzoek en de geformuleerde randvoorwaarden richtinggevend. Op basis van monitoring wordt de bouwprogrammering continu gevolgd.

Mede door het hanteren van de gestelde randvoorwaarden zal blijken hoe de programma's van, met name de grotere bouwprojecten zich onderling verhouden ten opzichte van de totale programmering. Dit heeft, zoals eerder aangegeven, nu geleid tot een bijstelling van grondexploitaties op basis van aangepaste woningaantallen, uitgiftetempo en planhorizon.

Om de doorstroming op de woningmarkt in beweging te krijgen wordt naast het bouwen van kleinere hoeveelheden woningen ook meer vraaggericht gebouwd in de komende jaren. Dit vraagt om flexibele bouwconcepten inspelend op de vraag van de consumenten. Hierbij wordt gedacht aan: te woon (huur > koop op termijn), erfpachtconstructies (latere grondafname), atelierwoningen (mengvorm woon-werk), menubouw (modulaire keuzes) etc. Tevens wordt er ingezet op energiebesparing en structureel lagere woonlasten zoals ook in de prestatieafspraken van het woonconvenant zijn opgenomen.

# 2.5.5 Gemeentelijk verkeers- en vervoersplan 2008-2015 (partiële actualisatie)

#### Algemeen

Roosendaal is strategisch gelegen op een knooppunt van autosnelwegen en spoorlijnen tussen twee van de meest verstedelijkte gebieden van Europa, namelijk de Randstad en de regio Antwerpen-Brussel-Gent-Leuven (de Vlaamse Ruit). Deze ligging geeft de stad en haar omgeving een enorme aantrekkingskracht voor ruimtelijke ontwikkelingen en verkeer.

In 2007 is het GVVP, zoals bij de vaststelling van het plan is bepaald, tussentijds geëvalueerd. De geactualiseerde rapportage bouwt voort op het in 2004 vastgestelde GVVP, aangevuld met de bevindingen uit de evaluatie. De voornaamste conclusie van de evaluatie is dat het GVVP 2004-2015 als beleids- en uitvoeringskader een hoge gebruikswaarde heeft. Doelen zijn gehaald en tal van projecten zijn uitgevoerd.

Het geactualiseerde GVVP is het integrale verkeers- en vervoerskader voor de periode 2008–2015 met een doorkijk tot 2025. Het dient bij lopende en toekomstige ontwikkelingen gehanteerd te worden als leidraad voor het beleid, beleidsuitwerking en uitvoering van projecten. Het betreft hier een partiële actualisatie: slechts de onderdelen waarin veranderingen zijn opgetreden, zijn in dit GVVP aangepast.

Vanuit de hoofddoelstelling: 'Het bevorderen van een goede en veilige afwikkeling van het verkeer dat noodzakelijk is voor sociaaleconomische activiteiten, waarbij alle vormen van verkeershinder zoveel mogelijk worden beperkt' zijn concrete doel- en taakstellingen geformuleerd naar de volgende vier thema's: mobiliteit, verkeersveiligheid, bereikbaarheid en leefbaarheid. Verder zijn er aanvullende doelen en taken geformuleerd en gekoppeld aan effectindicatoren. De toekomstscenario's zijn geactualiseerd op basis van actuele ruimtelijke ontwikkelingen en er is een systeem ontwikkeld voor systematische monitoring.

De nadruk van het GVVP ligt op de kern Roosendaal.

## Bulkstraat

Omdat het hier voornamelijk om ontwikkelingen gaat welke alleen in en rond Roosendaal plaats vinden, is er geen relevant beleid met betrekking tot de Bulkstraat in Wouw. De verkeersingrepen van het plan Bulkstraat staan beschreven in hoofdstuk 5.

## 2.5.6 Groen- en landschapsplan voor de Brabantse buitensteden: De Zoom van West-Brabant

#### Algemeen

De gemeenten Bergen op Zoom en Roosendaal hebben gezamenlijk de beleidsnota voor groen- en landschapsbeleid, onder de titel 'De Zoom van West Brabant' opgesteld (november 2004).

Dit landschapsontwikkelingsplan (LOP) richt zich zowel het buitengebied als op de kernen. De opgave voor het landschapsontwikkelingsplan is een samenhangende beleidsvisie te geven op het landschap inclusief het groen in het stedelijke landschap- van Bergen op Zoom en Roosendaal. In de visie worden de bestaande ruimtelijke beleidsvisies en lopende projecten geïntegreerd.

Het LOP geeft antwoord op de vraag hoe de landschappelijke kwaliteiten -belevingswaarde cultuurhistorie, natuur, recreatieve waarde- gewaarborgd kunnen worden. Ook geeft het aan hoe het ruimtelijk beleid en de ontwikkelingen voor een vitaal platteland kunnen bijdragen aan de ontwikkeling van het landschap.

Dit resulteert voor het LOP in drie centrale opgaven.

- Het LOP omschrijft de huidige en gewenste kwaliteit en structuur van het landschap. Het plan geeft bovendien op hoofdlijnen aan, waar en in hoeverre ontwikkeling, bescherming, onderhoud en herstel nodig is. Een belangrijk aandachtspunt hierbij is hoe het landschap ruimte kan bieden aan uiteenlopende vormen van gebruik -wonen, werken en recreëren -die als vanzelfsprekend horen bij een vitaal platteland.
- Het LOP geeft voorstellen voor de afstemming van de dynamiek op het landschap. Essentieel is daarbij hoe en in welke mate de veranderende landbouw en andere al of niet nieuwe functies ruimte en vorm krijgen. Daarbij dient sprake te zijn van behoud, zorgvuldige inpassing en nieuwe ruimtelijke kwaliteit. De landschapsontwikkelingsvisie spreekt zich uit over de mogelijkheden voor ontwikkeling. Met name is de inzet om vernieuwingen tot meer kwaliteit te laten leiden en bedreigingen voor het landschap af te wenden.
- Het LOP geeft aan hoe gemeenten aan draagvlak en realisatie kunnen werken. Van belang bij dit onderdeel aan te geven wat de taken van de gemeenten zijn en hoe met derden samengewerkt kan worden. Hierbij komt ook aan de orde welke middelen ingezet kunnen worden en welk deel van de opgave prioriteit krijgt.

Vanuit deze centrale opgaven zijn vier thema's voor de landschapsontwikkelingsvisie geformuleerd.

- De duurzame structuur van reliëf, natuur en water.
- Het agrarische werklandschap.
- De cultuurhistorische structuur.
- Het landschap en de kernen.

Er zijn twee sporen voor de realisatie van de landschapsontwikkelingsvisie.

- 1. De landschapsontwikkelingsvisie krijgt een doorwerking in ruimtelijk beleid. De gemeenten zullen de inhoudelijke visie over landschapsontwikkeling hanteren bij toetsing en planvorming.
- 2. De gemeenten initiëren uitvoeringsprojecten. Het zijn meestal samenwerkingsprojecten met derden: het waterschap, terreinbeherende organisatie en particulieren.

Door beide sporen te volgen, wordt bereikt dat de planologische doorwerking en de actieve kant van het landschapsbeleid elkaar versterken en dat het draagvlak voor de kwaliteit van het landschap zal toenemen.

## Bulkstraat

Er zijn 9 uitvoeringsprojecten die in het LOP prioriteit hebben gekregen. Geen van deze projecten heeft betrekking op het plangebied.

# 2.5.7 Milieubeleidsplan

## Algemeen

Het milieubeleidsplan geeft de ambities en (rand)voorwaarden aan met betrekking tot milieu voor de andere beleidsterreinen. Het plan is daarom vooral intern bindend en richtinggevend voor de gemeente. Het milieubeleidsplan heeft een planperiode van vier jaar. Het beleidsplan bestaat uit twee delen. Een beleidsmatig deel - het eigenlijke Milieubeleidsplan - en een deel dat bestaat uit het Meerjarenuitvoeringsprogramma en de Milieumonitor.

# Deel 1: Het beleidsmatige deel

De kernbegrippen uit het milieubeleidsplan zijn: verinnerlijking, programmatische aanpak, eigen verantwoordelijkheid, kwaliteit, milieurendement en het gebruik van lokale beleidsvrijheid.

Het belangrijkste uitgangspunt is het op een zo goed en efficiënt mogelijke wijze uitvoeren van het milieubeleid, dat wil zeggen het verder inbedden van de uitvoering in de organisatie oftewel het verder verinnerlijken van het milieu in andere beleidsvelden.

Het geformuleerde beleid is een verdere uitwerking van de startnotitie 'Inhoudelijke aandachtspunten voor het nieuwe geactualiseerde milieubeleidsplan 2003-2007' die in april 2003 is vastgesteld. In de startnotitie is de richting aangegeven voor de ambities en de te volgen koers voor het milieubeleid in de komende jaren. Het milieubeleidsplan zet voor een groot deel het reeds in gang gezette beleid voort. De startnotitie resulteerde in de formulering van vijf opgaven. Het milieubeleidsplan is opgebouwd aan de hand van deze opgaven.

# • Verinnerlijkingopgave

Dit hoofdstuk geeft de randvoorwaarden/kaders vanuit milieu aan waaraan de beleidsvelden afval, natuur en landschap, water en verkeer en vervoer dienen te voldoen.

# • Bedrijfsgerichte opgave

In dit hoofdstuk wordt met name in gegaan op de milieuvergunningverlening en de milieuhandhaving van de bedrijven in de gemeente, alsook van de gemeente als bedrijf. Ook wordt aandacht besteed aan de interne milieuzorg in de gemeente.

# • Omgevingsgerichte opgave

Dit hoofdstuk bestaat uit 9 thema's: externe veiligheid, duurzaam bouwen, duurzame energie, omgevingsbeleid, geluid, geur/lucht, bodem, milieu en gezondheid.

# • Communicatieve opgave

In dit hoofdstuk wordt ingegaan op de milieucommunicatie. Deze milieucommunicatie is onder te verdelen in milieuvoorlichting, milieueducatie en milieuparticipatie.

# • Organisatorische opgave

In dit hoofdstuk wordt aandacht besteed aan de gewenste organisatievorm om te komen tot een optimale uitvoering. Hierbij wordt aandacht besteed aan het versterken van de externe integratie, versterken van de kaderstellende en sturende rol van de raad met betrekking tot het milieubeleid en het versterken van de klantrelatie gemeente - Regionale Milieudienst (nu de Omgevingsdienst West Brabant)

Per hoofdstuk (met uitzondering van het laatste) worden de verschillende thema's nader uitgewerkt met als hoofddoelstelling: minimaal behoud, maar liever verbetering van de leefkwaliteit in de gemeente Roosendaal. Per opgave wordt een aantal milieuthema's behandeld.

Per milieuthema wordt vervolgens ingegaan op de stand van zaken in de gemeente en wat er op grond van wetgeving en beleid van rijk en provincie van de gemeente wordt verwacht. Per thema zijn op deze wijze de ambities, doelen en activiteiten voor de komende 4 jaren in de gemeente beschreven.

## Deel 2: Het meerjarenuitvoeringsprogramma en de Milieumonitor

Het Meerjarenuitvoeringsprogramma (MUP) geeft voor een periode van 4 jaar - de geldigheidsduur van het Milieubeleidsplan - aan welke activiteiten er in welk jaar uitgevoerd zullen worden om de beleidsdoelen te kunnen halen. Het meerjarenprogramma is niet statisch. Jaarlijks wordt een Milieu-uitvoeringsprogramma opgesteld, eventueel aangevuld met een beleidsparagraaf. Hiermee kan geanticipeerd worden op tussentijdse ontwikkelingen. In het MUP zijn geen activiteiten opgenomen die specifiek op het plangebied betrekking hebben. Met algemene acties zoals het vastleggen van veiligheidsafstanden/risicozones in ruimtelijke plannen, wordt vanzelfsprekend rekening gehouden.

De Milieumonitor is een instrument om op systematische wijze de voortgang van de uitvoering van het milieubeleid te volgen. In het Milieubeleidsplan zijn beleidsdoelen en activiteiten met de bijbehorende indicatoren geformuleerd. Door het jaarlijks meten (monitoren) van de indicatoren kan beoordeeld worden of de doelen gehaald worden of in zicht komen. Ook zijn hier mogelijk trends uit af te leiden. Ook kan hieruit worden afgeleid op welke terreinen nog extra actie nodig is om de doelen te halen/benaderen.

Om de gestelde milieudoelstellingen te halen, is de afgelopen jaren een aantal convenanten gesloten.

- Verklaring van Dussen (tussen 19 gemeenten op het gebied van CO2-reductie, duurzame energie, energiebesparing)
- Convenant Duurzaam Bouwen (tussen gemeenten, woningbouwcorporaties en projectontwikkelaars waarbij is afgesproken een duurzame bijdrage te leveren aan nieuw te bouwen woningen en bij grootonderhoud, renovatie en herstructurering van bestaande woningen, epc 0,72),
- Countdown 2010 (verklaring m.b.t. biodiversiteit, wereldwijd)
- Verklaring Roosendaal Millenniumgemeente (Roosendaal doet mee met een landelijke, door de VNG internationaal opgezette actie, om mee te helpen om de 8 door de Verenigde Naties in 2000 opgestelde millenniumdoelstellingen voor 2015 te halen.
- Deelnameverklaring Duurzaam Inkopen (intentie is uitgesproken om duurzaamheid serieus te nemen en te betrekken in het inkoopproces)

In 2010 is gestart met het herijking van het Milieubeleidsplan. Dit moet leiden tot een handleiding waarbij de verbinding tussen sociale, economische en ruimtelijke/milieu thema's voorop staat. Daarnaast wordt een actieprogramma opgesteld waarbij onderscheid wordt gemaakt tot uitvoering van wettelijke milieutaken en taken met meer beleidsvrijheid. De producten samen zullen het huidige milieubeleidsplan vervangen

# 2.5.8 Beleidsnota Toekomst voor het verleden

De beleidsnota 'Toekomst voor het verleden' is een integrale nota over alle aspecten van de fysiek-ruimtelijke aspecten van de cultuurhistorie:

- monumentale gebouwen;
- historische stedenbouw (structuren);
- archeologie;
- historisch groen.

Deze nota vormt het uitgangspunt van het College voor de uitvoering van de daarin neergelegde beleidsvoornemens.

De nota omvat alleen tastbare cultuurhistorische waardevolle aspecten in of bovenop de bodem van de gemeente Roosendaal. Deze aspecten kunnen bestaan uit (delen van) gebouwen, archeologische vondsten, waardevolle archeologische gebieden en vanuit cultuurhistorische overweging waardevol groen, zoals monumentale bomen of historische parken. Het gaat dus niet in op de roerende zaken zoals museale stukken en niet op klederdrachten, dialecten, kunst- en cultuuruitingen en dergelijke.

## Monumenten en ruimtelijke kwaliteitszorg

Monumentenzorg is nauw verweven met andere beleidssectoren. Een gebouw vormt altijd een onderdeel van een stads- of dorpsbeeld. Zonder de omgeving verliest een gebouw veel van zijn monumentale waarde. Stedelijke structuren, historische verkavelingen en stratenpatronen zijn belangrijk.

Dit leidt tot het volgende belangrijke uitgangspunt van deze monumentennota:

De komende jaren wil de gemeente zich meer gaan toeleggen op de samenhang van het monument en de omgeving waarin het monument gesitueerd is. Dit betekent niet, dat individuele bescherming van monumenten niet meer aan de orde is, maar dat meer aandacht wordt geschonken aan de omgeving van het monument. Ook zal méér aandacht worden geschonken aan stedenbouwkundige structuren.

De gemeente Roosendaal bezit momenteel 79 rijksmonumenten (inclusief complexen) en circa 300 gemeentelijke monumenten. In het plangebied is één gemeentelijke monument aanwezig.

## Archeologie

De dynamiek in de vorm van bouwlocaties, infrastructurele werken en intensivering van de landbouw maakt dat het bodemarchief onder druk staat. De Rijksdienst voor het Oudheidkundig Bodemonderzoek (ROB) heeft berekend dat bijna een derde deel van de archeologische vindplaatsen in de laatste vijftig jaar door bodemingrepen is verdwenen, terwijl maar 2% daarvan is onderzocht. Mede om die reden werd in 1992 door de Europese ministers van Cultuur het Verdrag van Valletta (ook wel Malta genoemd) ondertekend.

De archeologische bescherming wordt geregeld op basis van een stelsel van archeologische aandachtsgebieden met indicaties van (lagere of hogere) waarden. De provincie heeft een Cultuurhistorische Waardenkaart Noord-Brabant opgesteld met een waardering van mogelijke archeologische gebieden waarvan de bescherming in het bestemmingsplan middels een aanlegvergunning geregeld dient te worden. Aangezien de verantwoordelijkheid voor het archeologisch erfgoed wordt gedecentraliseerd, dienen de gemeenten binnen dit kader hun eigen beleid te ontwikkelen.

Roosendaal heeft geen eigen dienst of een specifieke archeologiemedewerker. Om toch voldoende geëquipeerd te zijn met deskundigheid is de gemeente in 2007 een samenwerkingverband aangegaan met de gemeente Bergen op Zoom.

Ook is in de beleidsnota de wens uitgesproken te komen tot een archeologische waardenkaart. De informatie die daaruit wordt verzameld, geeft een gemeentedekkend overzicht over het archeologische erfgoed in de gemeente. De archeologische waardenkaart maakt onderdeel uit van de cultuurhistorische waardenkaart.

#### Historisch groen

Er is een gemeentedekkend overzicht van monumentale bomen in Roosendaal. Er staan ongeveer 240 bomen staan op deze lijst. Deze inventarisatie is uitstekend geschikt om 1 op 1 tot 'historisch groen' te bestempelen en als zodanig waarde aan toe te kennen.

Alle monumentale bomen die op de gemeentelijke lijst staan, zijn beschermd. Deze bomen mogen niet gekapt worden. Recentelijk is de waardevolle bomenkaart aangevuld.

#### Cultuurhistorische Waardenkaart

Een Cultuurhistorische Waardenkaart is een onmisbaar instrument om in een oogopslag een groot aantal waardevolle cultuurhistorische gegevens beschikbaar te hebben. In navolging van de Cultuurhistorische Waardenkaart van de Provincie Noord-Brabant zal ook de gemeente Roosendaal een Cultuurhistorische Waardenkaart voor het gemeentelijk grondgebied opstellen. Deze kaart biedt ook onmisbare informatie bij het realiseren van bouwprojecten en de cultuurhistorische paragraaf in toelichtingen van bestemmingsplannen.

# 2.5.9 Welstandsnota

De welstandsnota Roosendaal 2012 bevat het toe te passen kader voor de welstandstoets bij aanvragen omgevingsvergunning. Door het herzien van de welstandsnota wordt de gebruiksvriendelijkheid voor de gebruiker (burgers, bedrijven en behandelaars) verbeterd.

Het bestuur gaat in de nieuwe nota en het daarin omschreven beleid uit van een grotere eigen verantwoordelijkheid van de burger, die voldoende ruimte moet krijgen voor eigen initiatief. In de nieuwe nota wordt een groot deel van de gemeente minimaal getoetst op welstand. Het doel is in deze gebieden slechts het voorkomen van excessen. Tegelijkertijd leeft de wens enige grip te houden op de gebieden (en routes) die het gezicht van de gemeente bepalen en/of een cultuurhistorische waarde vertegenwoordigen

In de herziening zijn de criteria voor de kleine bouwwerken vereenvoudigd, waar mogelijk samengevoegd en waar nodig aangepast aan de wettelijke (vergunningvrije) mogelijkheden. Tevens zijn de criteria waar mogelijk positief geformuleerd.

Afbeelding Welstandsnota

Het gebiedsgerichte beleid is efficiënter ingedeeld, de gebieden zijn gestroomlijnd door ze terug te brengen naar 4 hoofdtypen en nieuwe ontwikkelingen zijn voor zover mogelijk in de gebieden opgenomen, waarbij de hiervoor opgestelde beeldkwaliteitsplannen uitgangspunt zijn geweest. ln voorliggende nota wordt een groot deel van de gemeente minimaal getoetst op welstand (soepel welstandsniveau). Het doel is in deze gebieden slechts het voorkomen van excessen. In de meeste woongebieden, groen en parken stelt de gemeente zich wat welstand betreft zeer terughoudend op en laat veel ruimte voor particulier initiatief. Daarnaast zijn diverse bedrijventerreinen gezien hun ligging welstandsvrij met uitzondering van de enkele (snel)wegpanorama's.

In de kernen, enkele linten, vroege uitbreidingen en het buitengebied is het redelijk om (gewoon/bijzonder)welstand in te zetten vanwege het belang voor het aanzien van de gemeente. Dit geldt ook voor erfgoed in en bovengemiddeld zichtbare delen van de gebieden, zoals langs spoor en snelweg, waar verder weinig welstandseisen gelden.

# 2.5.10 Erfgoedkaart gemeente Roosendaal

In 2011 heeft het college van burgemeester en wethouders -voortvloeiend uit de beleidsnota Toekomst voor het verleden- de Erfgoedkaart vastgesteld.

## Wat is de erfgoedkaart?

1. De erfgoedkaart is een dynamisch document met informatie inzake cultuurhistorie: het is een verzameling van gegevens die deels al beschikbaar zijn, maar erg verspreid, waardoor het overzicht ontbreekt. Het gaat om de volgende gegevens: archeologie, historisch-geografische elementen en structuren, historische stedenbouw (structuren, rijks- en gemeentelijke monumenten).

2. Het document is van belang voor het nemen van ruimtelijke beslissingen, het opstellen van structuurvisies en bestemmingsplannen. Het is een afwegingskader waarbij het aspect cultuurhistorie in brede zin bij ruimtelijk ordeningsbeleid betrokken wordt.

Het belang van de erfgoedkaart dient bezien te worden in het licht van landelijke ontwikkelingen. Aandacht voor cultuurhistorie in bestemmingsplannen en de wijze waarop daarmee bij ruimtelijke ontwikkelingen rekening gehouden wordt, heeft een relatie met het door de vorige minister van Onderwijs, Cultuur en Wetenschappen in gang gezette project MoMo (modernisering monumentenzorg). Kenmerkend voor MoMo is een integratie van monumentenbeleid/cultuurhistorie met ruimtelijke ordening. Goede ruimtelijke ordening betekent dat er een integrale afweging plaatsvindt van alle belangen die effect hebben op de kwaliteit van de ruimte. Een van die belangen is de cultuurhistorie. Het bestemmingsplan is een belangrijk instrument waarin aandacht geschonken dient te worden aan en bescherming dient plaats te vinden van cultuurhistorische waarden.

## Inhoud van de erfgoedkaart

De erfgoedkaart bestaat uit een aantal kaarten en een verklarende en beschrijvende toelichting. In de inleiding van de erfgoedkaart wordt aangegeven dat het product niet alleen een inventarisatie betreft van de binnen de gemeente aanwezige cultuurhistorische en archeologische waarden, maar ook een waardering bevat.

Ook wordt aangegeven dat de gemeente beleid zal maken (mede) op basis van de gegevens van de cultuurhistorische inventarisatie en waardering. Deels gebeurt dit trouwens al, omdat de gemeente beschikt over een (rijks- en gemeentelijke) monumentenlijst en een lijst met beschermde bomen. In de Erfgoedverordening zijn de ondergrenzen voor de noodzaak voor archeologisch onderzoek vastgesteld.

Bestemmingsplannen dienen te worden voorzien van een archeologische paragraaf in de toelichting en een doorvertaling van relevante archeologische waarden in de regels (door middel van een dubbelbestemming Waarde - Archeologie).

In hoofdstuk 2 wordt een exposé gegeven van de wording en het gebruik van het landschap. Daarbij wordt ook ingezoemd op de invloed van de mens op het landschap in de verschillende perioden van de geschiedenis. Daarbij komen aan de orde: de agrarische bedrijfsvoering, de turfwinning, de infrastructuur, de religieuze artefacten, nijverheid en industrie.

In de hoofdstukken 3 en 4 wordt ingegaan op archeologie. Daarbij worden in hoofdstuk 3 vooral de reeds aanwezige (geregistreerde) waarnemingen en vondstmeldingen bij elkaar gezet, waarna in hoofdstuk 4 de archeologische verwachtingenkaart wordt toegelicht. De basis van deze verwachtingenkaart is het geomorfologische landschap gecombineerd met de historische geografie. Opgemerkt wordt dat de archeologische verwachtingskaart in de nabije toekomst zeker nog verfijnd zal moeten worden.

Hoofdstuk 5 is gewijd aan de historisch-geografische structuren en de historische groenstructuren. De verschillende interessante gebieden en objecten worden benoemd, in het kort beschreven en gewaardeerd (redelijk hoog-hoog-zeer hoog).

Het gaat daarbij om:

- de nederzettingen (o.a. de kernen Borteldonk, Vroenhout en dergelijke);
- de akkers, weidegebieden en woeste gronden en turfwinningsgebieden
- infrastructuur: belangrijke wegen van oude oorsprong, waarvan de loop nog iets vertelt over de ontwikkeling van
- het landschap c.q. die een belangrijke verbindingen vormen (bijvoorbeeld verbindingen tussen Bergen op Zoom en Breda die door Roosendaal lopen);
- kastelen, buitenplaatsen en landgoederen zoals de gronden van het kasteel van Wouw, landgoed Wouwsche Plantage, Landgoed Visdonk en dergelijke;
- historische groenstructuren en zichtlijnen: het gaat hier vooral om houtwallen en beplantingen van wegen in het buitengebied, alsmede om bossen en parken;
- historische (steden)bouwkunde: stedenbouwkundige structuren die samenhangende eenheden van gebouwen en structuren vormen die als beschermenswaardig moet worden aangemerkt. Het gaat om: de wederopbouwwijk Kalsdonk, het gebied rondom de Boulevard Antverpia, de Parklaan en omgeving en het stationsgebied (woonwijk) in Roosendaal.

Daarnaast zijn opgenomen: de rijksmonumenten alsmede de gemeentelijke monumenten en de monumentale bomenlijst.

De Erfgoedkaart bevat daarmee een totaal inzicht in de bekende archeologische, historisch-geografische en historisch bouwkundige waarden en biedt daardoor een goed fundament van cultuurhistorische en archeologische gegevens die kunnen dienen als één van de onderzoeksmomenten bij het nemen van ruimtelijke beslissingen. Op deze wijze wordt reeds geanticipeerd op de verdere uitvoering van de MoMo (modernisering monumentenzorg)..

Opgemerkt wordt dat de kaart een dynamisch karakter heeft. Dit geldt met name ook voor het aspect archeologie. Weliswaar bevat de kaart een archeologische verwachtingskaart, maar dat betekent niet dat daarmee het aspect archeologie definitief en voor altijd is vastgelegd. De gemeente heeft sinds september 2007 een samenwerkingsovereenkomst met de gemeente Bergen op Zoom. De stadsarcheoloog van Bergen op Zoom levert binnen het kader van deze overeenkomst in opdracht van de gemeente voor ieder bestemmingsplangebied een op maat gesneden archeologische paragraaf aan. Daarmee wordt de archeologische kennis verder uitgebreid en verdiept. De nieuwste inzichten zullen vervolgens verwerkt worden in de erfgoedkaart.

Afbeelding Erfgoedkaart gemeente Roosendaal

## Bulkstraat

Hoe omgegaan wordt met archeologie in het plangebied van de Bulkstraat, is uiteengezet in paragraaf 4.10 van deze toelichting.

## 2.5.11 Waterplan Roosendaal

#### Algemeen

Het Waterplan is een samenwerkingsproduct van de gemeente Roosendaal, Waterschap Brabantse Delta, Waterleidingmaatschappij Brabant Water en provincie Noord-Brabant. Het plan vormt de opstap naar een intensive en efficiënte samenwerking vanuit het besef dat alleen op deze manier de veelal integrale waterproblemen aangepakt kunnen worden. Het Waterplan is een vrijwillige planvorm die geen wettelijke verankering kent.

De doelstellingen uit dit Waterplan dienen dan ook vertaald te worden in de gemeentelijke plannen die wel een juridische grondslag kennen. Het Waterplan vervult in dat opzicht de functie van Koepelplan op gemeentelijk niveau.

In het Waterplan wordt vooruit geblikt op de wijze waarop in de toekomst met water binnen Roosendaal wordt omgegaan. De doelen van het Waterplan zijn:

- inzicht in het functioneren van het watersysteem en de wijze waarop dit bepalend is voor functies als groen, wonen, werken en recreatie;
- het ontwikkelen van een gezamenlijke visie op het waterhuishoudkundig beleid binnen de gemeente Roosendaal;
- het benoemen van ingrepen gericht op het verbeteren van de Roosendaalse waterhuishouding.

Deze doelen dragen bij aan het realiseren van de hoofddoelstelling van het nieuwe waterbeheer: "Het creëren van een duurzaam en veerkrachtig watersysteem met een daarop afgestemd water- en landgebruik tegen maatschappelijk aanvaardbare kosten". Vanuit een brede participatie waarin niet alleen de verschillende overheidsinstanties maar ook belangengroepen hebben meegewerkt, worden in dit Waterplan doestellingen, beleidsregels en maatregelen uitgewerkt die toewerken naar het bereiken van dit gewenste eindbeeld.

## Algemeen streefbeeld Waterplan Roosendaal

In 2030 moet er in de gemeente Roosendaal sprake zijn van een watersysteem waarin het grondgebruik zodanig is afgestemd op het natuurlijk functioneren van het watersysteem dat daarmee variaties in waterkwantiteit en -kwaliteit eenvoudig kunnen worden opgevangen (veerkracht). Dit houdt in dat de verschillende vormen van grondgebruik en de karakteristieken van het watersysteem meer met elkaar in evenwicht worden gebracht, zodat er een minimum aan ingrepen in het watersysteem nodig is om de gewenste gebruiksfuncties te kunnen uitoefenen. De waterketen is verder geoptimaliseerd waardoor er negatieve kwaliteitsinvloed op het watersysteem tot een aanvaardbaar minimum wordt teruggebracht evenals het verbruik van grondstoffen. Binnen de keten werken de organisaties op efficiënte en doelmatige wijze samen. De intensievere samenwerking beperkt zich niet tot de waterketen. Hierdoor vormen organisatorische grenzen niet langer een belemmering in het operationele waterbeheer, zodat een hoge mate van transparantie wordt bereikt en er geen ruimte resteert voor het onderling afwentelen van problemen. Het waterbeheer wordt door de betrokken organisaties als collectieve verantwoordelijkheid beschouwd en als zodanig inhoud gegeven vanuit de eigen verantwoordelijkheid.

#### De toekomst van het Roosendaalse water

Het algemene streefbeeld schetst een fraai toekomstbeeld, maar is nog te weinig concreet om maatregelen aan te koppelen. Gelet op het vigerende beleid van de verschillende overheden c.q. waterbeheerders zal de fysieke toestand van het Roosendaalse water de komende jaren sterk verbeteren. Binnen de gehele gemeente wordt daarmee minimaal een algemene basiskwaliteit in het watersysteem bereikt.

Door middel van de vigerende kwaliteitsdoeleinden wordt in alle deelstroomgebieden een meer duurzaam en veerkrachtig functionerend systeem nagestreefd. Binnen de gestelde termijnen van het vigerend beleid wil het waterplan bijdragen aan het realiseren van de basiskwaliteit van de volgende doelstellingen die samen de speerpunten van het waterplan vormen:

- verbetering van de waterkwaliteit;
- verminderen wateroverlast en verlagen inundatierisico (inundatie = het onder water zetten van een stuk land);
- vergroting van landschapsecologische waarden;
- een duurzaam en verantwoord gebruik van (drink)water;
- vergroting van belevingswaarde;
- organisatie, participatie en communicatie.

Boven op deze doelstellingen worden vanuit het Waterplan extra ambities geformuleerd: 'de na te streven kwaliteit'. Deze verschilt per deelstroomgebied. In het ene geval ligt het accent meer op waterkwaliteit en beleving en in het andere stroomgebied hangt deze extra ambitie samen met het doelmatig afvoeren van grote hoeveelheden water. Deze ambitie wordt omschreven in de vorm van typologieën die samenvallen met één of meerdere deelstroomgebieden. Er wordt gebruik gemaakt van vijf typologieën:

- 'beeklopen in het groen': met deze typologie wordt sterk ingezet op een ruimtelijk aantrekkelijke en ecologische verantwoorde integratie met de zuidwestelijke stadsrand;
- 'robuust en veerkrachtig': ten opzichte van het basisniveau wordt extra aandacht besteed aan het tegengaan van wateroverlast;
- 'behoud van bovenlopen': met deze typologie wordt een goed nabuurschap nagestreefd, ofwel het dragen van de eigen verantwoordelijkheid en het niet afwentelen van problemen naar benedenstrooms gebied;
- Een aantal waterpartijen binnen de kern van Roosendaal wordt getypeerd als 'wijkwaterwensen'; deze typologie impliceert het streven naar optimalisatie van de belevingswaarde;
- Binnen de gemeente wordt een aantal wateren in een speciale categorie geplaatst: 'cultuurhistorische turfvaarten': Deze wateren zijn kunstmatig en passen in principe niet binnen de stroomgebiedsbenadering. Aanvullend op de basiskwaliteit wordt voor deze vaarten ingezet op een optimale inpassing in het landschap en het benutten van het ecologisch potentieel.

Realisatie van deze aanvullende ambities zal nadrukkelijk aanvullend op de basiskwaliteit plaatsvinden. Mede door de verankering in het vigerend beleid zal de prioriteit liggen bij de basiskwaliteit.

Afbeelding Uitsnede Visiekaart Waterplan Roosendaal

# 2.5.12 Het Verbreed Gemeentelijk Rioleringsplan (VGRP) 2014-2019

Het Verbreed Gemeentelijk Rioleringsplan (VGRP) 2014-2019 is een strategisch beheerplan waarin de zorgplichten van de Gemeente Roosendaal zijn vastgelegd voor het afval-, hemel- en grondwater. In de Wet milieubeheer en de Waterwet, zijn naast de traditionele gemeentelijke zorg voor afvalwater expliciet zorgplichten benoemd voor hemelwater en grondwater. In het Bestuursakkoord Water 2011 zijn afspraken opgenomen om in de afvalwaterketen de doelmatigheid en kwaliteit te verhogen en de kwetsbaarheid te verminderen. Binnen de afvalwaterketen zal de samenwerking met het waterschap en de regiogemeenten (Waterkring West) worden geïntensiveerd om beleidsuitgangspunten en ambities zo veel mogelijk op elkaar af te stemmen.

In het VGRP 2014-2019 is opgenomen:

- Hoe de gemeente de komende jaren het gemeentelijk rioleringsstelsel gaat beheren en onderhouden;
- Welke maatregelen de gemeente neemt om wateroverlast door intensieve regenbuien (klimaatverandering) te voorkomen;
- Hoe de gemeente omgaat met de zorg voor regenwater;
- Hoe de gemeente omgaat met de zorg voor grondwater in het stedelijk gebied;

- Hoe de gemeente invulling wil geven aan de samenwerking in de Waterkring West om uitvoering te geven aan het Nationaal Bestuursakkoord Water..
In het VGRP 2014-2019 zijn doelstellingen voor de komende jaren vastgesteld. Daarbij is op basis van de gekozen strategie op hoofdlijnen aangegeven welke maatregelen uitgevoerd moeten worden om de gestelde doelen te bereiken en welke (financiële) middelen daarvoor nodig zijn. Hierbij worden ook de gevolgen voor de rioolheffing voor burgers en bedrijven aangegeven. Op welke wijze de noodzakelijke maatregelen, zoals rioleringvervanging of hydraulische maatregelen, zullen worden uitgevoerd, worden in latere operationele plannen opgenomen.

Met behulp van het VGRP 2014-2019 worden de volgende doelstellingen en maatregelen nagestreefd: • Doelmatige inzameling van het binnen het stedelijk gebied geproduceerde stedelijk afvalwater.

- Doelmatige inzameling en verwerking van overtollig hemelwater.
- Doelmatig transport van het stedelijk afvalwater.
- Voorkomen van vuiluitworp naar bodem, grond- en oppervlaktewater.
- Invulling geven aan grondwaterzorgplicht.
- Minimale overlast voor de omgeving.
- Doelmatig en effectief rioleringsbeheer op basis van het Bestuursakkoord Water.

## 2.5.13 Beleidsnota Handhaving 'Programmatisch handhaven, de manier van werken in Roosendaal'

In 2004 is in Roosendaal gestart met de professionalisering van de handhaving. In dat kader is de beleidsnota Handhaving "Programmatisch handhaven, dé manier van werken in Roosendaal" vastgesteld. Het doel van het gemeentelijke handhavingbeleid is het verbeteren van de integraliteit en onderlinge afstemming van de handhaving door middel van het invoeren van programmatisch handhaven. Dit houdt in dat jaarlijks een uitvoeringsprogramma wordt voorbereid en vastgesteld. Uit dit programma blijkt welke handhavingactiviteiten - in welke mate en samenhang - door de verschillende handhavingpartners worden uitgevoerd. De prioriteiten zijn neergelegd in de nota "Verbreding en verdieping programmatisch handhaven in Roosendaal".

Het bestemmingsplan is bindend voor zowel de (gemeentelijke) overheid als de burger. Het gemeentebestuur is verantwoordelijk voor de controle en handhaving van de voorschriften die zijn opgenomen in het bestemmingsplan. Het ultieme doel van handhaven is het bereiken van normconform gedrag.

Handhaving betreft het toezicht houden op verleende beschikkingen en het toezicht houden op naleving van gebruiksvoorschriften. Bij niet naleving van de voorschriften kan handhavend opgetreden worden. Er kan zowel bestuursrechtelijk als strafrechtelijk gehandhaafd worden. Tussen deze twee vormen van handhaving zit een belangrijk verschil. Bestuursrechtelijk handhaven is er op gericht om de overtreding ongedaan te maken. Deze vorm van handhaven heeft dus een herstellende functie, terwijl strafrechtelijk handhaven er op gericht is om de overtreder te bestraffen. Hoewel beide vormen van handhaven dus voorkomen zal de gemeente doorgaans bestuursrechtelijk handhaven. Aan elke beslissing op het gebied van handhaving gaat een zorgvuldige belangenafweging vooraf.

De bevoegdheid tot het toepassen van een handhavingmiddel is een bevoegdheid en geen plicht. In de jurisprudentie is echter wel bepaald dat gelet op het algemeen belang dat gediend is met handhaving in geval van overtreding van een wettelijk voorschrift het bestuursorgaan dat bevoegd is om handhavend op te treden in de regel van deze bevoegdheid gebruik moet maken. Slechts onder bijzondere omstandigheden mag het bestuursorgaan weigeren dit te doen. Dit kan zich voordoen indien concreet uitzicht op legalisatie bestaat. Voorts kan handhavend optreden zodanig onevenredig zijn in verhouding tot de daarmee te dienen belangen dat van optreden in die situatie behoort te worden afgezien.

Handhaving vindt plaats op basis van de nota "Verbreding en verdieping programmatisch handhaven in Roosendaal". In deze nota zijn, op basis van een probleem- en risicoanalyse, prioriteiten bepaald. De keuze wanneer wel en wanneer niet wordt gehandhaafd is hierdoor terug te voeren op een vastgestelde lijn waardoor willekeur, ongelijke behandeling en onzorgvuldigheid wordt voorkomen.

# 2.5.14 Nota Integraal Veiligheidsbeleid

In de nota "Integrale veiligheid" wordt getracht samenhang te brengen in alle aspecten die een rol spelen bij veiligheid. De nota vormt als zodanig een katalysator om veiligheid gemeentebreed die aandacht te geven waar de burgers om vragen.

De nota geeft een kader aan om de ontwikkeling en uitvoering van het veiligheidsbeleid te begeleiden en aan te sturen. Drie aspecten staan daarin centraal: visie, het operationaliseren van het begrip integrale veiligheid en monitoring. Het strategische beleid wordt uitgewerkt aan de hand van zogenaamde veiligheidsstrategieën rond de belangrijkste activiteiten en ontwikkelingen: sociale veiligheid, kleine (veel voorkomende) criminaliteit, overlast en spanningen in de woonomgeving, verkeer, risicobeheersing. De strategieën worden vertaald in producten en acties voor de komende plan periode. Per veiligheidsstrategie wordt tevens het beleidsdoel aangegeven.

De nota Integraal Veiligheidsbeleid gaat niet specifiek op wijken of dorpen in, maar is voor geheel Roosendaal opgesteld.

# 2.5.15 Beleidsnota "spelen in roosendaal"

De gemeente Roosendaal geeft ieder jaar veel geld uit aan speelvoorzieningen, reserveert hiervoor ruimte in het openbaar gebied en heeft personeel voor beleid en beheer ervan. In de nota "Spelen in Roosendaal" heeft de gemeente haar beleid voor speelvoorzieningen geformuleerd. Het beleid is met name van toepassing op de stad Roosendaal en de dorpskernen, waaronder Wouw. Uitvoering van de beleidsnota speelvoorzieningen staat garant voor voldoende aanbod van speelvoorzieningen voor kinderen en jeugd tot 19 jaar op een blijvend kwalitatief hoogwaardig niveau, waarbij rekening gehouden wordt met een evenwichtige spreiding van speelvoorzieningen over de stad en de dorpen en waarbij ingespeeld kan worden op de vraag zoals die bestaat bij de bewoners.

Het streven is ter aanvulling van de bestaande traditionele speelvoorzieningen kinderen meer te motiveren om te spelen en lekker te bewegen in het groen, in een 'natuurlijke' omgeving, frisse lucht inademen en zich te ontspannen.

Door kinderen al spelend, naast de noodzakelijk traditionele speelvoorzieningen, te laten kennismaken met de meer 'natuurlijke' omgeving (door het thema groen te verbinden met spelen) worden gezondheid, bewegen, jeugd, milieu en sociale cohesie verbeterd en versterkt. Op deze manier verwerven kinderen meer inzicht, begrip en binding met de natuur. Hierdoor ontstaat een situatie waarbij kinderen zich al spelend op een educatieve manier beter ontwikkelen tot volwaardige burgers met inzicht en begrip voor de waarde van de natuur. Dit heeft mogelijk weer tot gevolg dat ze in de toekomst meer betrokken zullen zijn bij de ontwikkeling van een duurzame meer leefbare buurt.

# Bulkstraat

Indien uit overleg met bewoners blijkt dat men een speelvoorziening in het plangebied wenst, kan deze vanuit planologisch opzicht worden geplaatst. Een speelvoorziening valt buiten de regelingen van dit bestemmingsplan.

# 2.5.16 Prostitutienota

In de Nota prostitutiebeleid (september 2000) is bepaald dat ter bescherming van het woon- en leefklimaat in de woonwijken geen seksinrichtingen worden toegestaan:

- in of aan woonstraten;
- in straten waar sprake is van concentratie van recreatieactiviteiten, winkels en activiteiten die of belastend zijn voor het woon- of leefklimaat dan wel voor de openbare orde;
- in de directe omgeving van onderwijsinstellingen, sociaal-culturele instellingen of sportaccommodaties waar zich in belangrijke mate minderjarigen bevinden dan wel hun bezigheden hebben.

Deze eisen gelden voor bestaande vestigingen na beëindiging door de huidige exploitant. Uit analyse blijkt dat geen ruimte kan worden geboden aan seksinrichtingen.

# Hoofdstuk 3 Beschrijving plangebied

# 3.1 Historische analyse

Het gebied heeft eeuwenlang een agrarische functie gehad en heeft dat grotendeels nog steeds. Volgens historisch geograaf K. Leenders duiden toponiemen Westlaar, Oostlaar en Wouw op een gebied met bebossing, dat omgeven werd door nattere veengebieden.

De nederzettingsgeschiedenis gaat wellicht tot de 12e eeuw terug, ook al zijn hiervoor nog geen tastbare bewijzen gevonden. Het toponiem 'De Bulk' dateert al van 1298. Volgens de oudste kadastrale kaart was het gebied in kleine akkers en weiden verkaveld. Langs de zuidzijde van de Bulkstraat stonden enkele boerderijen, waarvan twee in het plangebied. Aan de noordzijde van de Bulkstraat (thans woonwijk) stond een omgrachte hoeve van mogelijk grote ouderdom. Vlakbij het plangebied bevond zich een 'klootbaan', een terrein voor het spel klootschieten, dat vanuit Wouw via een pad bereikbaar was.

In de 19e eeuw is de spoorlijn aangelegd. Langs de noordzijde stond een steenfabriek. Op de geomorfologische kaart staan enkele zand- en leemputten aangeduid, die bij deze steenfabriek hoorden. Volgens de ontgrondingenkaart zijn er in het verleden vergunningen voor grootschalige ontgrondingen in het oostelijk deel van het plangebied afgegeven. In de loop van de twintigste eeuw verscheen bebouwing aan de Plantagebaan. Op de plaats van de steenfabriek bevindt zich thans een groot kraanbedrijf. Daarvoor was hier een vuilstortplaats gevestigd.

Afbeelding Topografische kaart uit 1937

# 3.2 Ruimtelijke analyse

# 3.2.1 Stedenbouwkundige analyse

Het oostelijke gedeelte van het plangebied kenmerkt zich als agrarisch gebied met daarin enkele woonkavels. Buiten het plangebied ligt een grootschalig kraanbedrijf. Het gebied ligt tussen de kern Wouw en de spoorlijn Roosendaal - Bergen op Zoom. Ten zuidwesten van het gebied ligt een spoorwegovergang.

De Bulkstraat is een smalle, rustige bomenlaan met daaraan grenzend de achterzijden van de woonpercelen ten noorden van de weg. Deze achterkanten zijn groen aangekleed met hagen. Ten zuiden van de Bulkstraat zijn enkele woningen op de straat gericht.

De Plantagebaan is een oud agrarisch lint. Aan weerszijden van de weg bestaat een afwisseling tussen (agrarische) bebouwing en open percelen. Bovendien is er een fraai zicht op de bomenrij langs de Bulkstraat.

Vanaf de Bulkstraat en de Plantagebaan zijn doorzichten mogelijk naar het open agrarisch gebied tussen de woonkavels. De houtopstanden in het zuiden van het plangebied schermen de spoorlijn gedeeltelijk visueel af.

## 3.2.2 Verkeer en infrastructuur

Het Wouwse buitengebied wordt goed ontsloten door de A58 en daarnaast door een aantal regionale ontsluitingswegen: de Bergsebaan, de Moerstraatseweg, de Plantagebaan, de Roosendaalsebaan, de Westelaarsestraat en de Waterstraat. De overige wegen in het buitengebied hebben een lokaal karakter en hebben een belangrijke functie voor de ontsluiting van het agrarisch gebied en de diverse dorpen. Daarnaast is sprake van een vrij uitgebreid stelsel van wandel- en fietspaden. Ook de spoorlijn Roosendaal - Bergen op Zoom grenst direct aan het plangebied.

De Bulkstraat is een smalle laan, met daaraan grenzend de achterkanten van de woningen van de zuidelijke dorpsrand. Over de Plantagebaan vindt openbaar vervoer plaats.

### 3.2.3 Groen en water

Het gebied kenmerkt zich als open agrarisch landschap tussen de spoorlijn en de bebouwing van Wouw. De locatie omvat hoofdzakelijk agrarische percelen (akkers en grasland) en enkele woonhuizen. In het gebied zijn diverse watervoerende sloten met oeverbegroeiing aanwezig. De dichtbegroeide houtwal, langs de zuidgrens van het plangebied is in eigendom van Staatsbosbeheer. Zij voert ook het beheer over deze groenstructuur.

## 3.3 Functionele analyse

## 3.3.1 Landbouw

De landbouw is de belangrijkste grondgebruiker van het buitengebied. Binnen het plangebied zijn op dit moment niet veel agrarische bedrijven meer aanwezig. De meeste agrarische bedrijfsgebouwen zijn inmiddels omgezet naar burgerwoningen. Ten zuiden van de spoorlijn in het plangebied is een pluimveebedrijf gevestigd.

## 3.3.2 Wonen

Aan de Bulkstraat staan enkele burgerwoningen solitair aan het lint. Aan de Plantagebaan staan een zevental burgerwoningen aan het lint. Door de afname van het aantal agrarische bedrijven worden voormalige agrarische bedrijfswoningen bewoond door mensen die geen directe economische binding hebben met het landelijk gebied. De woningen verkeren over het algemeen in goede staat.

#### 3.3.3 Niet-agrarische bedrijven

Er komen geen niet-agrarische bedrijven in het plangebied voor.

## 3.3.4 Molenbiotoop

Ten zuidwesten van Wouw, aan de Akkerstraat, staat een korenmolen uit 1811 van het type ronde stenen bergmolen. De vlucht van de wieken bedraagt 26 meter. De molen is aangewezen als Rijksmonument. Rond de molen ligt een molenbiotoop, een cirkelvormige zone van 400 meter gerekend vanaf de molen. De zone is belangrijk voor de windvang en voor het zicht op de molen. De biotoop is ook aangegeven op de Cultuurhistorische Waardenkaart. Nieuwe bebouwing mag geen belemmeringen opleveren voor de windvang van en het zicht op de molen. In de regels is hiervoor een gebiedsaanduiding opgenomen.

Afbeelding Luchtfoto 1985

Afbeelding Luchtfoto 2009

# Hoofdstuk 4 Onderzoeken

# 4.1 Inleiding

De gemeente Roosendaal heeft de OMWB gevraagd een milieuparagraaf op te stellen voor het bestemmingsplan Bulkstraat Wouw. Het bestemmingsplan is opgesteld om de ontwikkeling 'Bulkstraat' mogelijk te maken. Het plangebied ligt direct ten zuiden van de kern Wouw. In onderstaande figuur is het plangebied van het bestemmingsplan Bulkstraat opgenomen. De ontwikkeling Bulkstraat bestaat uit de realisatie van circa 40 woningen en een strook bedrijvigheid naast het spoor. Bij de bedrijvigheid is wonen toegestaan en is de maximale milieucategorie 2. In bijlage 1 is een ontwerp van het plan opgenomen.

Afbeelding Plangebied Bulkstraat

De milieuparagraaf is opgesteld voor de milieuaspecten bedrijven en milieuzonering, geluid, lucht, geur, externe veiligheid en bodem.

# 4.2 Bedrijven- en milieuzonering

# 4.2.1 Toetsingskader

Milieuzonering is het aanbrengen van een noodzakelijke ruimtelijke scheiding tussen milieubelastende en milieugevoelige functies ter bescherming of vergroting van de kwaliteit van de leefomgeving. Milieuzonering beperkt zich in het algemeen tot de milieuaspecten met een ruimtelijke dimensie: geur, stof, geluid en gevaar. Voor een verantwoorde inpassing van bedrijvigheid in haar fysieke omgeving of van gevoelige functies nabij bedrijven, heeft de VNG van de publicatie 'Bedrijven en milieuzonering' in 2009 een geheel herziene uitgave opgesteld. Deze publicatie is geraadpleegd ten behoeve van dit advies.

# Richtafstanden

In de VNG-publicatie is een richtafstandenlijst opgenomen in relatie tot het omgevingstype rustige woonwijk. In deze lijst zijn bedrijven op grond van hun potentiële milieubelasting ingedeeld in zes categorieën. In de tabel zijn de milieucategorieën en richtafstanden uit de VNG-publicatie overgenomen.

| Milieucategorie | Richtafstanden tot omgevingstype 'rustige woonwijk'* in meters |
|-----------------|----------------------------------------------------------------|
| 1               | 10                                                             |
| 2               | 30                                                             |
| 3.1             | 50                                                             |
| 3.2             | 100                                                            |
| 4.1             | 200                                                            |
| 4.2             | 300                                                            |
| 5.1             | 500                                                            |
| 5.2             | 700                                                            |
| 5.3             | 1000                                                           |
| 6               | 1500                                                           |

### Tabel Milieucategorieën en richtafstanden

* indien de omgeving is te typeren als 'gemengd gebied', gelden kleinere richtafstanden, namelijk één afstandstap kleiner (Zie de VNG-publicatie, paragraaf 2.3.).

De VNG-publicatie onderscheidt twee omgevingstypen:

* Het omgevingstype rustige woonwijk en rustig buitengebied

Een rustige woonwijk is een woonwijk die is ingericht volgens het principe van functiescheiding. Afgezien van wijkgebonden voorzieningen komen vrijwel geen andere functies (zoals bedrijven of kantoren) voor. Langs de randen (in de overgang naar mogelijke bedrijfsfuncties) is weinig verstoring door verkeer.

Een vergelijkbaar omgevingstype qua aanvaardbare milieubelasting is een rustig buitengebied, (eventueel inclusief verblijfsrecreatie), een stiltegebied of een natuurgebied.

## * Het omgevingstype gemengd gebied

Een gemengd gebied is een gebied met een matige tot sterke functiemenging. Direct naast woningen komen andere functies voor zoals winkels, horeca en kleine bedrijven. Ook lintbebouwing in het buitengebied met overwegend agrarische en andere bedrijvigheid kan als gemengd gebied worden beschouwd.

Gebieden die direct langs de hoofdinfrastructuur liggen, behoren eveneens tot het omgevingstype gemengd gebied. Hier kan de verhoogde milieubelasting voor geluid de toepassing van kleinere richtafstanden rechtvaardigen. Geluid is voor de te hanteren afstand van milieubelastende activiteiten veelal bepalend.

# 4.2.2 Bestaande situatie (bedrijven)

Voor het plangebied Bulkstraat Wouw zijn beide omgevingstypen aanwezig. Het plangebied Bulkstraat ligt namelijk aan de spoorlijn Roosendaal – Bergen op Zoom en aan de Plantagebaan. De bestaande woningen aan de Plantagebaan en de strook voor woningen die grenst aan de (bestaande woningen aan de) Plantagebaan kunnen evenals de strook voor wonen en werken langs het spoor worden aangemerkt als omgevingstype gemengd gebied.

Het gebied dat in het noordoosten van het plangebied is bestemd voor woningbouw kan worden beschouwd als een uitbreiding van de bestaande woningbouw die is gelegen ten noorden van de Bulkstraat. Dit gedeelte van het plangebied kan worden aangemerkt als omgevingstype rustige woonwijk.

Om de invloed van milieubelastende activiteiten op milieugevoelige functies in de ontwikkeling Bulkstraat te kunnen beoordelen zijn alle bedrijven in en in de directe omgeving van het plangebied geïnventariseerd. Op de navolgende locaties is een vergunning verleend of een melding ingediend:

- Plantagebaan 57, kranendemontagebedrijf
- Plantagebaan 61B, pluimveebedrijf
- Plantagebaan 58, groenvoorzieningbedrijf

Deze bedrijven zijn mogelijk aanwezig. Navolgend wordt nader ingegaan op de invloed van deze bedrijvigheid op het plangebied.

## Kranendemontagebedrijf

Het kranendemontagebedrijf legt zich toe op het opslaan van meer dan vijf autowrakken, verhuur, handel en reparatie en demontage van (wegen)bouwkundig materieel, grondverzetmachines en ander motorisch aangedreven materieel. Het bedrijf is in de richtafstandenlijst onder te brengen onder 'Machine- en apparatenfabrieken incl. reparatie met een productieoppervlakte groter dan 2000 m². De bijbehorende SBI-code is 33.2. Navolgend zijn de richtafstanden van het bedrijf opgenomen uitgaande van het omgevingstype rustige woonwijk en het omgevingstype gemengd gebied.

| Omschrijving                                         | SBI code | Geur | Stof | Geluid | Gevaar | Grootste | Milieu |
|------------------------------------------------------|----------|------|------|--------|--------|----------|--------|
|                                                      | 2008     | (m)  | (m)  | (m)    | (m)    | afstand  | cat.   |
| Machine- en<br>apparatenfabrieken:<br>p.o. > 2000 m² | 33.2     | 50   | 30   | 200    | 30     | 200D     | 4.1    |

Tabel: Kranendemontagebedrijf Omgevingstype 'rustige woonwijk'

- De D staat voor een diversiteit aan geluidbronnen.
# Tabel: Kranendemontagebedrijf Omgevingstype 'gemengd gebied'

| Omschrijving                                         | SBI code<br>2008 | Geur<br>(m) | Stof<br>(m) | Geluid<br>(m) | Gevaar<br>(m) | Grootste<br>afstand | Milieu<br>cat. |
|------------------------------------------------------|------------------|-------------|-------------|---------------|---------------|---------------------|----------------|
| Machine- en<br>apparatenfabrieken:<br>p.o. > 2000 m² | 33.2             | 30          | 10          | 100           | 30            | 100D                | 4.1            |

• De D staat voor een diversiteit aan geluidbronnen.

De grootste richtafstand ten opzichte van het omgevingstype rustige woonwijk is voor dit bedrijf 200 meter ten gevolge van het milieuaspect geluid. Deze richtafstand reikt over de in het noordoosten van het plangebied geprojecteerde woningen. De richtafstanden voor de milieuaspecten geur, stof en gevaar reiken niet over de geprojecteerde woningen. Voor deze drie milieuaspecten is er geen sprake van een belemmering voor de realisatie van de geprojecteerde woningen. Voor de geprojecteerde woningen die liggen in de strook voor wonen en werken langs het spoor is het kranendemontagebedrijf geen belemmering, omdat hier sprake is van een omgevingstype gemengd gebied.

Vanwege het bedrijf is er sprake van een mogelijke belemmering voor de realisatie van een deel van de in het noordoosten van het plangebied geprojecteerde woningen vanwege het aspect geluid. De richtafstanden in de VNG-publicatie geven een indicatie van de te verwachten milieubelasting. De werkelijke milieubelasting kan afwijken. Vandaar dat nader onderzoek is uitgevoerd naar de werkelijke geluidbelasting vanwege het kranendemontagebedrijf op de geprojecteerde woningen. Voor de woningen in het noordoosten van het plangebied, die liggen in het omgevingstype rustige woonwijk, geldt een richtwaarde voor het langtijdgemiddeld beoordelingsniveau van 45 dB(A) en een richtwaarde voor het maximaal geluidniveau van 65 dB(A) op de gevel van de woningen.

Uit het nader onderzoek naar de geluidimmissie van het kranendemontagebedrijf blijkt dat voor de woningen in het noordoosten van het plangebied de richtwaarden voor het langtijdgemiddeld en maximaal geluidniveau worden overschreden. Het nader onderzoek is opgenomen in bijlage 2.

Het kranendemontagebedrijf is voornemens om een nieuwe bedrijfsloods te realiseren en de activiteiten binnen de inrichting te herschikken waardoor de geluidemissie van het bedrijf op de omgeving zal verminderen. Voor de woningen in het noordoosten van het plangebied worden de richtwaarden dan niet langer meer overschreden. In het bestemmingsplan is een wijzigingsbevoegdheid opgenomen ter plaatse van de woonbestemming in het noordoosten van het plangebied. Als de nieuwe bedrijfsloods is gerealiseerd en het herschikken van de activiteiten is voltooid kunnen, door gebruik te maken van de wijzigingsbevoegdheid, in het noordoosten van het plangebied alsnog woningen worden gebouwd.

# Pluimveebedrijf

Op 2 september 2013 heeft een controle plaatsgevonden bij het pluimveebedrijf aan de Plantagebaan 61b. Tijdens de controle is geconstateerd dat er geen bedrijfsmatige activiteiten meer plaatsvinden. De voersilo staat leeg en de stalinrichting is verwijderd. Er is hier dan ook geen sprake meer van een inrichting in de zin van de Wet milieubeheer.

Voor de gemeente is de constatering dat het pluimveebedrijf niet langer in gebruik is aanleiding om de bestemming van het pluimveebedrijf in dit bestemmingsplan mee te nemen en te wijzigen. Het pluimveebedrijf is daardoor niet langer een belemmering voor de ontwikkeling Bulkstraat.

# Groenvoorzieningbedrijf

Het bedrijf is een opslagplaats annex reparatieruimte, magazijn en pompinstallatie voor benzine en diesel ten behoeve van het eigen materieel. Het bedrijf is in de richtafstandenlijst onder te brengen onder 'Burgerlijke utiliteitsbouw; grond-, water- en wegenbouw. Bedrijven algemeen b.o. > 2000 m²'. De SBI-code is 42.0. Navolgend zijn de richtafstanden van het bedrijf opgenomen uitgaande van het omgevingstype rustige woonwijk en het omgevingstype gemengd gebied.

|  | Tabel: Groenvoorzieningbedrijf Omgevingstype 'rustige woonwijk' |  |
|--|-----------------------------------------------------------------|--|
|  |                                                                 |  |

| Omschrijving                                                                                              | SBI code | Geur | Stof | Geluid | Gevaar | Grootste | Milieu |
|-----------------------------------------------------------------------------------------------------------|----------|------|------|--------|--------|----------|--------|
|                                                                                                           | 2008     | (m)  | (m)  | (m)    | (m)    | afstand  | cat.   |
| Burgerlijke<br>utiliteitsbouw;<br>grond-, water- en<br>wegenbouw.<br>Bedrijven algemeen<br>b.o. > 2000 m² | 42.0     | 10   | 30   | 100    | 10     | 100      | 3.2    |

# Tabel: Groenvoorzieningbedrijf Omgevingstype 'gemengd gebied'

| Omschrijving                                                                                              | SBI code | Geur | Stof | Geluid | Gevaar | Grootste | Milieu |
|-----------------------------------------------------------------------------------------------------------|----------|------|------|--------|--------|----------|--------|
|                                                                                                           | 2008     | (m)  | (m)  | (m)    | (m)    | afstand  | cat.   |
| Burgerlijke<br>utiliteitsbouw;<br>grond-, water- en<br>wegenbouw.<br>Bedrijven algemeen<br>b.o. > 2000 m² | 42.0     | 0    | 10   | 50     | 10     | 50       | 3.2    |

Bij de ontwikkeling Bulkstraat zijn geen milieugevoelige functies geprojecteerd binnen de richtafstanden, waardoor het groenvoorzieningbedrijf geen belemmering is voor de ontwikkeling.

Onderdeel van de ontwikkeling Bulkstraat is de strook bedrijvigheid met maximaal milieucategorie 2 naast het spoor. Bedrijvigheid met maximaal milieucategorie 2 heeft in een omgevingstype rustige woonwijk een maximale richtafstand van 30 meter en in een omgevingstype gemengd gebied een maximale richtafstand van 10 meter. Aan deze richtafstanden wordt voldaan. De bedrijvigheid in het plangebied vormt geen belemmering voor de milieugevoelige functies in en in de omgeving van het plangebied.

## 4.2.3 Conclusie

In de huidige situatie vormt de geluidemissie van het kranendemontagebedrijf een belemmering voor de woningbouw in het noordoosten van het plangebied. Het kranendemontagebedrijf is echter voornemens een nieuwe bedrijfsloods te realiseren en de activiteiten binnen de inrichting te herschikken. Voor de woningen in het noordoosten van het plangebied worden de richtwaarden dan niet langer meer overschreden. In het bestemmingsplan is derhalve een wijzigingsbevoegdheid opgenomen ter plaatse van de woonbestemming in het noordoosten van het plangebied. Als de nieuwe bedrijfsloods is gerealiseerd en het herschikken van de activiteiten is voltooid kunnen, door gebruik te maken van de wijzigingsbevoegdheid, in het noordoosten van het plangebied alsnog woningen worden gebouwd.

Vanwege overige bedrijvigheid in de omgeving van het plangebied zijn er geen belemmeringen voor de ontwikkeling. Tevens vormt de bedrijvigheid in het plangebied geen belemmering voor de milieugevoelige functies in en in de omgeving van het plangebied.

# 4.3 Geluid

# 4.3.1 Toetsingskader

In de Wet geluidhinder is bepaald dat voor locaties in het bestemmingsplan waar woningen en andere geluidgevoelige bestemmingen kunnen worden gerealiseerd, de geluidbelasting wordt onderzocht binnen de zones behorende bij verkeerswegen, spoorwegen en industrieterreinen. Het bestemmingsplan Bulkstraat voorziet in de realisatie van woningen en een combinatie van wonen en werken. Tevens voorziet het plan in de aanleg van nieuwe wegen. Onderzoek naar de geluidbelasting op het plangebied ten gevolge van spoorweglawaai en wegverkeerslawaai is uitgevoerd. De resultaten zijn opgenomen in de rapportage 'Akoestisch onderzoek bp Bulkstraat Wouw, Gemeente Roosendaal' (projectnummer 13120313_G1/wlo, datum januari 2014). Deze rapportage is opgenomen in bijlage 3.

# 4.3.2 Wegverkeerlawaai

Het plan voorziet in de aanleg van nieuwe wegen en bevindt zich binnen de zone van een aantal bestaande wegen. Tevens wordt in het kader van het plan een verkeersbesluit genomen om de bebouwde kom (50 km/h) te verleggen naar de spoorlijn Roosendaal – Bergen op Zoom. Ingevolge de Wet geluidhinder dient onderzoek uitgevoerd te worden naar de te verwachten geluidbelasting vanwege wegverkeerslawaai. De resultaten van het uitgevoerde onderzoek zijn beschreven in de rapportage van het akoestisch onderzoek.

Uit het onderzoek is gebleken dat voor wegverkeerslawaai de voorkeursgrenswaarde van 48 dB wordt overschreden vanwege de Plantagebaan (zowel gedeelte 50 km/uur als 80 km/h) in een gedeelte van het plangebied. De maximale ontheffingswaarde van 63 dB voor binnenstedelijk gebied wordt ten gevolge van de Plantagebaan op een aantal kavels, bestemd voor woningbouw, overschreden. De maximale ontheffingswaarde van 53 dB voor buitenstedelijk gebied wordt in een groot gedeelte van het plangebied overschreden.

Om aan de voorkeursgrenswaarden te voldoen zijn de volgende maatregelen mogelijk:

- Maatregelen bij de bron (bijvoorbeeld een ander asfalttype);
- Maatregelen in het overdrachtspad (bijvoorbeeld afschermingen);
- Maatregelen bij de ontvanger (onderzoek naar de geluidwering van de gevels).

Tevens is een combinatie van genoemde maatregelen mogelijk.

Na het treffen van de nader te bepalen maatregelen kan een uitspraak gedaan worden of er hogere waarden verleend dienen te worden en zo ja, welke hogere waarden. Voor het gedeelte van de Plantagebaan waar een maximumsnelheid geldt van 50 km/uur geldt dat binnen het gebied waar de voorkeursgrenswaarde wordt overschreden het in voorliggend bestemmingsplan niet direct mogelijk is om geluidgevoelige bestemmingen te realiseren. Het bestemmingsplan bevat wel een wijzigingsbevoegdheid om woningen ten oosten van het gedeelte van de Plantagebaan waar een maximumsnelheid van 50 km/uur geldt te realiseren. Bij het gebruik maken van de wijzigingsbevoegdheid wordt een keuze gemaakt uit de te nemen maatregelen en wordt bepaald welke hogere waarden worden verleend. Voor de strook bedrijfswoningen wordt vanwege wegverkeerslawaai een hogere waarde verleend van maximaal 51 dB. Voor de woning die op het perceel van het voormalige pluimveebedrijf wordt gerealiseerd wordt vanwege wegverkeerslawaai een hogere waarde verleend van maximaal 53 dB. De kosten die gemaakt moeten worden om maatregelen te treffen aan de bron staan niet in verhouding tot de te behalen geluidreductie. Maatregelen in de overdrachtsweg zijn stedenbouwkundig niet wenselijk. Aangezien de gevel van een woning een minimale geluidwering van 20 dB heeft wordt vanwege wegverkeerslawaai voldaan aan de binnenwaarden.

# 4.3.3 Spoorweglawaai

De breedte van de geluidzone van het spoortraject 660 (Roosendaal-Bergen op Zoom) ter plaatse van het plangebied bedraagt 300 meter. Het plan bevindt zich nagenoeg geheel binnen deze geluidzone.

Vanuit de Wet geluidhinder is een onderzoeksplicht van toepassing vanwege de oprichting van gevoelige bestemmingen (woningen) in het plangebied. De resultaten van het uitgevoerde onderzoek zijn beschreven in de rapportage van het akoestisch onderzoek.

Uit het onderzoek is gebleken dat voor spoorweglawaai de voorkeursgrenswaarde van 55 dB wordt overschreden vanwege traject 660. De maximale grenswaarde van 68 dB wordt in een klein gedeelte van het plangebied overschreden, maar niet ter plaatse van de geprojecteerde woningbouwvlakken.

Bovendien is het plangebied zodanig ingericht dat het deelgebied 'werken' zich aan de spoorzijde bevindt. Gebouwen die hier worden opgericht zullen de achterliggende woningen afschermen waardoor een lagere geluidbelasting ter plaatse van de woningen optreedt.

Om aan de voorkeursgrenswaarden te voldoen zijn de volgende maatregelen mogelijk:

- Maatregelen bij de bron (bijvoorbeeld een ander asfalttype);
- Maatregelen in het overdrachtspad (bijvoorbeeld afschermingen);
- Maatregelen bij de ontvanger (onderzoek naar de geluidwering van de gevels).

Tevens is een combinatie van genoemde maatregelen mogelijk.

Aangezien bij de inrichting van het plangebied reeds rekening is gehouden met het spoorweglawaai en het plangebied zodanig is ingericht dat het deelgebied 'werken' zich aan de spoorzijde bevindt heeft de gemeente er voor gekozen om geen extra maatregelen te treffen in het plangebied. Voor de strook bedrijfswoningen wordt vanwege spoorweglawaai een hogere waarde verleend van maximaal 62 dB. Voor het deel van het plangebied waar woningbouw komt, de voorkeursgrenswaarde wordt overschreden en geen wijzigingsbevoegdheid is opgenomen wordt een hogere waarde verleend van maximaal 57 dB. Voor de woning die op het perceel van het voormalige pluimveebedrijf wordt gerealiseerd wordt voor spoorweglawaai een hogere waarde verleend van maximaal 68 dB. De kosten die gemaakt moeten worden om maatregelen te treffen aan de bron staan niet in verhouding tot de te behalen geluidreductie. Maatregelen in de overdrachtsweg zijn stedenbouwkundig niet wenselijk. Om binnen de geprojecteerde woningen een goed woon- en leefklimaat te kunnen waarborgen zullen de gevels van de woningen waar de geluidbelasting hoger uitkomt dan 55 dB (tot maximaal 68 dB) aanvullend worden geïsoleerd. De minimale geluidwering van de gevel, die wordt voorgeschreven in het Bouwbesluit, bedraagt 20 dB. Bij een maximaal toegestane geluidbelasting van 68 dB dient de geluidwering van deze gevels ten minste 35 dB te bedragen om te kunnen voldoen aan het vereiste binnenniveau van 33 dB.

# 4.3.4 Cumulatie

Uitgaande van de berekende geluidbelastingen, waarbij enkel de bestaande bebouwing is ingevoerd in het model, blijkt dat de vervangende geluidsbelasting van de twee lawaaisoorten wegverkeer en railverkeer in het plangebied ter plaatse van de woningbouw circa Lcum = 60–70 dB bedraagt. Het beoordelen van de hinderlijkheid van de gecumuleerde geluidsbelasting kan met de 'methode Miedema'. Op basis van de 'methode Miedema' is er bij een geluidsbelasting van 60-65 dB sprake van een tamelijk slechte kwaliteit van de akoestische omgeving. Bij de berekende geluidbelastingen is echter geen rekening gehouden met de afschermende werking van de nieuwe bebouwing. Aangezien het railverkeer een bijdrage levert aan de gecumuleerde geluidbelasting en het plangebied zodanig wordt ingericht dat de bedrijfsgebouwen de achterliggende woningen afschermen zal er in de praktijk ter plaatse van de woningen een lagere geluidbelasting optreden dan de berekende geluidbelasting.

# 4.3.5 Conclusie

Voor het aspect geluid dienen hogere waarden te worden verleend, maar het aspect is geen belemmering voor het vaststellen van het bestemmingsplan.

# 4.4 Lucht

# 4.4.1 Toetsingskader

Een vaststelling van een bestemmingsplan betreft de uitoefening van een bevoegdheid als bedoeld in artikel 5.16, tweede lid, van de Wet milieubeheer (Wm) die gevolgen kan hebben voor de luchtkwaliteit.

Op grond van artikel 5.16, eerste lid, van de Wm is vaststelling van het bestemmingsplan mogelijk, indien aannemelijk is gemaakt dat:

- 1. als gevolg van het plan, al dan niet nadat maatregelen zijn getroffen, de grenswaarden niet worden overschreden (artikel 5.16, eerste lid, sub a, van de Wm);
- 2. als gevolg van het plan de concentratie van stoffen in de buitenlucht per saldo verbetert of ten minste gelijk blijft (artikel 5.16, eerste lid, sub b1 van de Wm);
- 3. als gevolg van het plan bij een beperkte toename van de concentratie van stoffen in de buitenlucht, door een met de activiteiten samenhangende maatregel of optredend effect, de luchtkwaliteit per saldo verbetert (artikel 5.16, eerste lid, sub b2 van de Wm);
- 4. als gevolg van het plan, al dan niet nadat maatregelen zijn getroffen, de toename van stoffen waarvoor grenswaarden zijn gesteld 'niet in betekenende mate bijdraagt' aan de concentratie in de buitenlucht (artikel 5.16, eerste lid, sub c van de Wm); of
- 5. het te nemen besluit een besluit is dat genoemd of beschreven is in of betrekking heeft op een ontwikkeling of voorgenomen besluit welke is genoemd of beschreven in, dan wel past binnen of in elk geval niet in strijd is met een door de Minister of andere bestuursorganen vastgesteld programma dat is gericht op het bereiken van de grenswaarden (artikel 5.16, eerste lid, sub d van de Wm).

## 4.4.2 Situatie ter plaatse

In artikel 5.16 Wm is tevens bepaald dat in bepaalde categorieën van gevallen, die niet in betekenende mate bijdragen aan de verslechtering van de luchtkwaliteit, geen directe toetsing aan de grenswaarden hoeft plaats te vinden. In het 'Besluit niet in betekenende mate bijdragen (luchtkwaliteitseisen)' en de 'Regeling niet in betekenende mate bijdragen (luchtkwaliteitseisen)' zijn deze categorieën van gevallen aangewezen.

Zo valt een woningbouwlocatie onder de in deze regelgeving aangewezen categorieën indien een dergelijke locatie, in geval van één ontsluitingsweg, netto niet meer dan 1.500 woningen omvat. Daarbij is door het toenmalige ministerie van VROM, zo blijkt uit het rapport 'Bepaling van IBM planomvang op basis van herziene uitgangspunten' van december 2006, uitgegaan van gemiddeld 2,6 voertuigbewegingen per woning per weekdag. Een toename van de verkeersintensiteit met maximaal 3.900 voertuigbewegingen per weekdag (1.500 woningen * 2,6 voertuigbewegingen per woning per weekdag) draagt dus niet in betekenende mate bij aan de verslechtering van de luchtkwaliteit.

De ontwikkeling Bulkstraat bestaat uit de realisatie van circa 40 woningen en een strook bedrijvigheid naast het spoor. De ontwikkeling voorziet in meerdere ontsluitingswegen. Het aantal woningen ligt ruimschoots onder de 1500 woningen per ontsluitingsweg. De strook bedrijvigheid betreft slechts circa 1 hectare en is bestemd voor kleinschalige bedrijvigheid in maximaal milieucategorie 2. De invloed van de productieprocessen van kleinschalige bedrijven in die categorieën op de luchtkwaliteit is verwaarloosbaar. De strook bedrijvigheid betreft slechts circa 1 hectare en de verkeersbewegingen vanwege de bedrijvigheid is daarmee eveneens zeer beperkt. Uit een verkeersonderzoek blijkt dan ook dat als gevolg van de ontwikkeling Bulkstraat (woningen en bedrijven) het aantal verkeersbewegingen per etmaal slechts met 471 toeneemt. De invloed van de verkeersbewegingen op de luchtkwaliteit is verwaarloosbaar. De ontwikkeling Bulkstraat draagt niet in betekenende mate bij aan de verslechtering van de luchtkwaliteit. In een dergelijk geval is een nader onderzoek naar de concentratie en toetsing van de luchtkwaliteitsgrenswaarden niet aan de orde.

Overigens is in 2010 het "Luchtkwaliteitsonderzoek bestemmingsplan Bulkstraat' uitgevoerd door de RMD (projectnummer 10080649, oktober 2010). Het onderzoek is uitgevoerd, omdat er destijds nog sprake was van een bedrijventerrein waar zich bedrijven met milieucategorie 3.1 en 3.2 konden vestigen. Uit het onderzoek volgt dat zowel voor fijn stof als voor stikstofdioxide de jaargemiddelde concentraties en het maximum aantal toegestane overschrijdingsdagen niet wordt overschreden. De conclusie van het onderzoek is derhalve dat het aspect luchtkwaliteit geen belemmering vormt om het bestemmingsplan tot uitvoering te brengen. In november 2012, dus na het uitvoeren van het luchtkwaliteitsonderzoek, heeft zich een wijziging voorgedaan in de zeezout-aftrek. Aangezien de concentraties en toegestane overschrijdingsdagen ruimschoots werden onderschreden heeft de wijziging van de zeezout-aftrek geen consequenties voor de conclusie. Aangezien het huidige plan voorziet in kleinschalige bedrijvigheid in maximaal milieucategorie 2 kan op basis van het uitgevoerde luchtkwaliteitsonderzoek worden geconcludeerd dat het aspect luchtkwaliteit geen belemmering is voor het vaststellen van het bestemmingsplan.

## 4.4.3 Conclusie

Het aspect luchtkwaliteit is geen belemmering voor het vaststellen van het bestemmingsplan.

## 4.5 Geur

## 4.5.1 Toetsingskader

Ondernemingen hebben te maken met milieuvoorschriften. Deze zijn gebaseerd op de Wet milieubeheer en staan in algemene milieuregels zoals het Activiteitenbesluit milieubeheer of in een omgevingsvergunning voor het oprichten of veranderen van een milieu-inrichting.

Bestaande bedrijven in en om het plangebied zullen moeten voldoen aan de genoemde milieuvoorschriften, zodat de geurhinder die een bestaand bedrijf veroorzaakt bij geurgevoelige objecten in de omgeving een acceptabel niveau heeft.

Uitbreiding van bestaande bedrijven of vestiging van nieuwe bedrijven in en om het plangebied zal slechts mogelijk zijn indien de beoogde bedrijfsactiviteiten daar milieuhygiënisch, onder andere qua geur, acceptabel zijn. Een bedrijf dat uitbreidt of zich vestigt zal moeten voldoen aan de bepalingen in het bestemmingsplan en de milieuvoorschriften die verbonden zijn aan het Activiteitenbesluit milieubeheer of aan de omgevingsvergunning voor de milieu-inrichting.

## 4.5.2 Situatie ter plaatse

In het plangebied ligt aan de Plantagebaan 61B een pluimveebedrijf. Tijdens een controle op 2 september 2013 is geconstateerd dat er geen bedrijfsmatige activiteiten meer plaatsvinden. Deze constatering is voor de gemeente aanleiding om de bestemming van het pluimveebedrijf te wijzigen. Het pluimveebedrijf is daardoor niet langer een belemmering voor de ontwikkeling van de Bulkstraat. Verder zijn er in en in de directe omgeving van het plangebied geen bestaande of toekomstige bedrijfsactiviteiten te noemen die aanleiding geven tot klachten over geurhinder.

# 4.5.3 Conclusie

Geconcludeerd kan worden dat het milieuaspect geur geen beperking is voor het vaststellen van het bestemmingsplan.

## 4.6 Externe veiligheid

#### 4.6.1 Toetsingskader

Het aspect externe veiligheid kan relevant zijn vanwege bedrijven (inrichtingen) die met gevaarlijke stoffen werken en vanwege het transport van gevaarlijke stoffen over weg, water en spoor en door buisleidingen.

## Besluit externe veiligheid inrichtingen

In het Bevi zijn de risiconormen voor externe veiligheid met betrekking tot bedrijven met gevaarlijke stoffen wettelijk vastgelegd. Het besluit is gericht aan het bevoegd gezag inzake de Wet algemene bepalingen omgevingsrecht en de Wet ruimtelijke ordening. Het Bevi heeft als doel zowel individuele als groepen burgers een minimum beschermingsniveau te garanderen tegen een ongeval met gevaarlijke stoffen. Bij nieuwe situaties moet worden getoetst aan de risiconormen. Het besluit bevat eisen voor het plaatsgebonden risico (PR: Het plaatsgebonden risico geeft de kans aan dat iemand die zich een jaar lang onafgebroken en onbeschermd op een plek bevindt, overlijdt door een ongeval met gevaarlijke stoffen) en regels voor het groepsrisico (GR: Het groepsrisico is de cumulatieve kans per jaar dat een groep van tenminste 10, 100 of 1.000 personen overlijdt door een ongeval bij een risicovolle activiteit met een gevaarlijke stof). De Regeling externe veiligheid inrichtingen (Revi) strekt tot uitvoering van het Bevi. In het Revi staan regels over de veiligheidsafstanden en berekening van het plaatsgebonden risico en het groepsrisico.

Het Bevi is van toepassing op vergunningsplichtige risicovolle bedrijven en de nabijgelegen al dan niet geprojecteerde (beperkt) kwetsbare objecten. In artikel 2, lid 1 van het Bevi is opgesomd wat wordt verstaan onder risicovolle bedrijven. Voor de toepassing van het Bevi, wordt een nieuw ruimtelijk besluit gezien als een nieuwe situatie.

Binnen het plaatsgebonden risico van 10-6 per jaar van een inrichting mogen geen kwetsbare objecten zijn gelegen. In principe geldt dat ook voor beperkt kwetsbare objecten tenzij er "gewichtige redenen" zijn om daarvan af te wijken. Indien het plangebied ligt binnen het invloedsgebied (het invloedsgebied is het gebied waarin personen nog worden meegeteld voor de berekening van het groepsrisico) van een inrichting, dan dient het groepsrisico te worden verantwoord bij vaststelling van het bestemmingsplan.

## Transport en externe veiligheid

Beoordeling van de risico's veroorzaakt door het vervoer van gevaarlijke stoffen over het spoor, water en weg dient plaats te vinden aan de hand van de circulaire "Risiconormering vervoer gevaarlijke stoffen, 31 juli 2012", waarin grens- en richtwaarden voor het plaatsgebonden risico en richtlijnen voor de toepassing van de rekenmethodiek en de verantwoording van het groepsrisico zijn opgenomen .

In de Circulaire risiconormering vervoer gevaarlijke stoffen zijn vaste afstanden opgenomen voor het plaatsgebonden risico van 10-6 per jaar. Binnen het plaatsgebonden risico van 10-6 per jaar is bebouwing (kwetsbare en beperkt kwetsbare objecten) in beginsel niet toegestaan. Bij omgevingsbesluiten die ruimtelijke ontwikkelingen mogelijk maken langs basisnet routes dient wel een berekening van het groepsrisico plaats te vinden.

Wat de berekening van het groepsrisico betreft dient voor bestemmingsplannen, wijzigings- en uitwerkingsplannen e.d. die na 1 juli 2012 ter inzage worden gelegd en die betrekking hebben op de omgeving van de in de bijlagen van de circulaire genoemde spoorwegen, uit te worden gegaan van de in de bijlage vermelde vervoerscijfers. Die vervoerscijfers zijn gebaseerd op een maximale benutting van de groeiruimte voor het vervoer. Bij de vaststelling van het ruimtelijke besluit dient het groepsrisico te worden verantwoord.

Op 1 januari 2011 is het Besluit externe veiligheid buisleidingen (Bevb) in werking getreden. Het Bevb regelt onder meer de externe veiligheidsaspecten van buisleidingen. Het externe veiligheidsbeleid voor buisleidingen is daarmee in lijn gebracht met het beleid voor inrichtingen en voor vervoer van gevaarlijke stoffen over weg, water en spoor.

#### 4.6.2 Situatie ter plaatse

#### Besluit externe veiligheid inrichtingen

Om te bepalen of er in de directe omgeving van het plangebied bedrijven zijn gelegen waarop het Bevi van toepassing is, zijn het Register risicosituaties gevaarlijke stoffen (RRGS: het RRGS is en centraal landelijk register met gegevens over risicosituaties die in Nederland bestaan rond het gebruik, de opslag en het vervoer van gevaarlijke stoffen) en de Risicokaart geraadpleegd. Hieruit blijkt dat het plangebied niet binnen het plaatsgebonden risico van 10-6 per jaar van een Bevi-inrichting ligt. Het plangebied ligt eveneens niet binnen het invloedsgebied van een Bevi-inrichting.

## Transport en externe veiligheid

Achtereenvolgens wordt aandacht besteed aan het transport van gevaarlijke stoffen over autowegen, spoorwegen, vaarwegen en door buisleidingen.

## 1) autowegen

Het bestemmingsplan is gelegen op meer dan 200 meter van een basisnetweg of provinciale weg. Gelet hierop is een risicoberekening niet relevant en hoeven er geen beperkingen te worden gesteld aan het ruimtegebruik binnen het plangebied. Wel is het effectgebied van de rijksweg A58 over het plangebied gelegen. Het effectgebied van de rijksweg is nader beschouwd in de groepsrisicoverantwoording. De groepsrisicoverantwoording is opgenomen in bijlage 6.

Over de gemeentelijke wegen wordt het volgende opgemerkt. Uit de "Inventarisatie vervoer gevaarlijke stoffen" d.d. 14 maart 2008 blijkt dat nabij het plangebied enkele gemeentelijke wegen zijn gelegen waarover structureel transport van gevaarlijke stoffen plaatsvindt. Het betreft de Bulkstraat en de Plantagebaan. Door toepassing van de vuistregels wordt in die rapportage geconcludeerd dat een plaatsgebonden risico op deze wegen niet aanwezig is, omdat het transport van gevaarlijke stoffen zeer beperkt is. In de huidige en toekomstige situatie is het groepsrisico onder de oriënterende waarde gelegen.

## 2) spoorwegen

Het plangebied is op minder dan 200 meter van de spoortraject Bergen op Zoom - Roosendaal gelegen, hetgeen betekent dat de ontwikkeling binnen de 200 meter zone van het spoor ligt, en dat een risicoberekening noodzakelijk is.

Om inzicht te krijgen in het plaatsgebonden risico en het groepsrisico als gevolg van het spoorvervoer zijn met RBM-II (versie 2.2) twee situaties doorgerekend, de huidige en de toekomstige situatie met betrekking tot het plangebied.

- Voor de bestaande situatie is een berekening uitgevoerd op basis van de basisnet vervoercijfers, zoals deze zijn opgenomen in tabel 4 van de circulaire. Hiermee zijn de risico's van de bestaande situatie bepaald. Uit deze berekeningen blijkt dat ter hoogte van het plangebied geen sprake is van een plaatsgebonden risico van 10-6 per jaar. Het hoogste groepsrisico (GR) per km ter hoogte van het plangebied, is gelegen ruim onder de oriënterende waarde (OW) voor het groepsrisico, te weten 0.002 x OW. De resultaten van de berekeningen zijn weergegeven in bijlage 4.
- Voor de toekomstige situatie is een berekening uitgevoerd op basis van de basisnetvervoercijfers, zoals deze zijn opgenomen in tabel 4 van de circulaire, aangevuld met de ontwikkelingen binnen het plangebied. Hierbij zijn de uitgangspunten gehanteerd zoals deze door de gemeente zijn aangegeven, te weten:

- Het aantal woningen in het plangebied is 40;

- Uitgaande van de Publicatiereeks Gevaarlijke Stoffen 1 en uitgaande van een gemiddeld bedrijventerrein bedraagt de gemiddelde personendichtheid op het bedrijventerrein 40 p/ha. Uit deze berekeningen blijkt dat hoogste groepsrisico (GR) per km ter hoogte van het plangebied, is gelegen ruim onder de oriënterende waarde (OW) voor het groepsrisico, te weten 0.008 x OW. De resultaten van de berekeningen zijn weergegeven in bijlage 4. Op basis van de circulaire "Risiconormering vervoer gevaarlijke stoffen" is er ter hoogte van het plangebied geen sprake is van een plaatsgebonden risico van 10-6 per jaar.

Op basis van de twee RBM berekeningen kan worden geconcludeerd dat er sprake is van een beperkte toename van het groepsrisico. Tevens kan worden geconcludeerd dat het groepsrisico onder 0.1 X OW (indien het GR kleiner is dan 0.1 X OW of het GR met minder dan 10 % stijgt, kan een uitgebreide verantwoording achterwege blijven) ligt (zie onderstaand figuur). Overeenkomstig de circulaire en het toekomstig Bevt is het groepsrisico verantwoord. In bijlage 6 is deze groepsrisicoverantwoording opgenomen.

Figuur: FN-curve huidige situatie (rood) en toekomstige situatie (licht blauw). De FN-curve geeft het aantal slachtoffers (N) uiteengezet tegen de frequentie (F).

#### 3) vaarwegen

Het bestemmingsplan is gelegen op meer dan 200 meter van een vaarweg. Gelet hierop is een risicoberekening niet relevant en hoeven er geen beperkingen te worden gesteld aan het ruimtegebruik binnen het plangebied.

## 4) buisleidingen

Om te bepalen of er in het plangebied of in de directe omgeving buisleidingen zijn gelegen is de professionele risicokaart geraadpleegd. Hieruit blijkt dat het plangebied binnen het invloedsgebied ligt van een hogedruk aardgasleiding.

Gelet hierop is, overeenkomstig het Bevb, een CAROLA-berekening uitgevoerd. De resultaten van de berekening zijn weergegeven in bijlage 5 en samengevat in onderstaande tabel.

| Eigenaar                          | Leidingnaam | Diameter<br>[mm] | Druk [bar] | PR10-6 | Max. GR t.o.v.<br>OW |  |
|-----------------------------------|-------------|------------------|------------|--------|----------------------|--|
| De<br>Nederlandse<br>Gasunie N.V, | Z-529-03    | 264.00           | 40         | Nee    | <0,01                |  |

#### Tabel: Leidingdata en berekende groepsrisico van de hogedruk aardgasleiding nabij het plangebied

 Op basis van door de leidingexploitant aangeleverde leidingdata is voor iedere buisleiding de hoogte van het groepsrisico en het plaatsgebonden risico berekend voor zowel de huidige als de toekomstige situatie. Uit deze CAROLA berekening blijkt dat in zowel de huidige als de toekomstige situatie het maximale GR ter hoogte van het plangebied kleiner is dan 0.01 x de oriënterende waarde (OW) en dat er ter hoogte van het plangebied geen sprake is van een plaatsgebonden risico van 10-6 per jaar.

Conform het Bevb mag bij de vaststelling van dit bestemmingsplan worden volstaan met een beperkte verantwoording van het groepsrisico. In bijlage 6 is deze groepsrisicoverantwoording opgenomen.

## 4.6.3 Conclusie

Het aspect externe veiligheid vormt geen belemmering voor de vaststelling van het bestemmingsplan.

# 4.7 Bodem

# 4.7.1 Toetsingskader

De bodemkwaliteit moet (kunnen) voldoen aan de in het plan beoogde functies. Onderstaand is een omschrijving van de bodemkwaliteit binnen het plangebied opgenomen.

# 4.7.2 Bodemkwaliteitsgegevens plangebied

De algemene bodemopbouw van het plangebied bestaat vanaf het maaiveld tot circa 3,0 meter beneden het maaiveld uit matig fijn, matig siltig zand. Het maaiveld ligt op 6 tot 7 meter +NAP. Het freatisch (De grondwaterspiegel, waaronder de grond volledig is verzadigd met water) grondwaterniveau bevindt zich op ca 0,5 meter onder maaiveld. Het eerste watervoerende pakket bevindt zich op 0 tot 1 meter -NAP. Het plangebied is niet gelegen in een grondwaterbeschermingsgebied.

Uit het bodeminformatiesysteem van de gemeente Roosendaal blijkt dat binnen het plangebied in het verleden reeds bodemonderzoeken zijn uitgevoerd (groen aangegeven in onderstaand figuur).

Figuur: Onderzoeksgebied bodemonderzoek 2001

Binnen het grootste deel van het ontwikkelingsgebied is in 2001 bodemonderzoek uitgevoerd (Verkennend bodemonderzoek, rapport 01/06, RMD, 20 maart 2001). Dit bodemonderzoek is uitgevoerd in verband met voorgenomen woningbouw op de locatie. Het bodemonderzoek heeft op de onderzochte locatie in de grond enkele lichte verontreinigingen aangetoond die zijn te relateren aan het vroegere gebruik van bestrijdingsmiddelen en enkele lichte tot matige verontreinigingen met zware metalen en PAK's. Het grondwater is licht verontreinigd met barium en matig met arseen. Deze verhoogde gehaltes barium en arseen in het grondwater worden gerelateerd aan van nature verhoogde achtergrondconcentraties in het grondwater. De resultaten van het bodemonderzoek geven geen aanleiding voor het uitvoeren van een nader bodemonderzoek. Sinds 2001 hebben zich binnen het onderzoeksgebied geen bodembedreigende activiteiten plaatsgevonden.

Bekend is, dat op de locatie Plantagebaan 57 een ondergrondse brandstoftank geregistreerd staat, tevens is dit een voormalige stortlocatie. Plantagebaan 57 ligt buiten het plangebied.

In het historisch bodembestand is opgenomen dat aan Bulkstraat 2 in het verleden een timmerwerkplaats heeft gestaan. Het bodemrisico als gevolg van deze activiteit wordt verwaarloosbaar geacht.

## 4.7.3 Conclusie

Het bestemmingsplan voorziet in de realisatie van wonen, werken en openbaar groen en water. Op grond van de bovengenoemde bodemkwaliteitgegevens wordt gesteld dat er op basis hiervan vanuit milieuhygiënisch oogpunt redelijkerwijs geen bezwaren zijn tegen de voorgenomen ruimtelijke ontwikkeling op de locatie. De bodemkwaliteit is geen belemmering voor het vaststellen van het bestemmingsplan.

Bij ontwikkeling van het plangebied zal in het kader van de aanvraag van een omgevingsvergunning voor het aspect bouwen een nieuw bodemonderzoek uitgevoerd worden, omdat de bodemonderzoeksgegevens oud zijn.

#### Geraadpleegde bronnen

- Bij het opstellen van de onderhavige notitie zijn de volgende bronnen geraadpleegd:
- 1. het bodeminformatiesysteem van gemeente Roosendaal;
- 2. het bodemloket;
- 3. historisch bodembestand HBB (2+3) Roosendaal;
- 4. tankenbestand van Roosendaal;
- 5. Actueel Hoogtebestand Nederland (www.ahn.nl).

## 4.8 Water

#### 4.8.1 Aanleiding

De gemeente Roosendaal is voornemens om het plan Bulkstraat in Wouw te ontwikkelen. Het plan omvat de ontwikkeling van woningen en lichte bedrijvigheid. Voor het plan wordt een bestemmingsplanprocedure doorlopen en is dus "watertoetsplichtig". Het plangebied ligt in het beheersgebied van het waterschap Brabantse Delta.

Sinds 1 november 2003 is het wettelijk geregeld dat in alle ruimtelijke plannen een watertoets dient te worden uitgevoerd. Het doel van de Watertoets is in een vroeg stadium waterhuishoudkundige doelstellingen zichtbaar te maken en evenwichtig mee te nemen bij ruimtelijke plannen. Aspecten waaraan plannen worden getoetst zijn:

- inzameling en afvoer van afvalwater;
- verwerking en/of afvoer van overtollige neerslag;
- relatie met grondwater en bodemeigenschappen;
- relatie met de waterhuishouding;
- risico's en gevolgen voor de chemische en ecologische kwaliteit van oppervlaktewater en grondwater (KRW);
	- Is het project riskant?
	- Zijn er relevante chemische gevolgen?
	- Biedt de ontwikkeling kansen om het ecologisch doel dichterbij te brengen?
- beschrijving van de maatregelen die worden getroffen.

Plannen worden getoetst aan het beleid van de gemeente Roosendaal en van waterschap Brabantse Delta. De uitgangspunten van de gemeente zijn door de raad vastgesteld in het Verbreed Gemeentelijk Rioleringsplan (VGRP). Voor het opstellen van een waterparagraaf heeft het waterschap Brabantse Delta een 'checklist Watertoets' opgesteld. Deze checklist is opgenomen in het door het waterschap opgestelde document 'Op weg naar het waterschap'. Alle in de checklist genoemde aspecten zijn beoordeeld en afgewogen en indien relevant beschreven in voorliggende waterparagraaf.

## 4.8.2 Proces

Sinds het voorjaar van 2003 worden in de gemeente Roosendaal alle nieuwe gemeentelijke ruimtelijke plannen besproken in het "waterpanel Roosendaal".

De werkwijze van het waterpanel is vastgelegd in het "Handboek bij de watertoets bij de Gemeente Roosendaal". Naast enkele gemeentelijke afdelingen nemen het waterschap en de vaste adviseurs van de Gemeente Roosendaal éénmaal per kwartaal deel aan het overleg. In dit overleg wordt algemene informatie uitgewisseld, complexe projecten doorgesproken, algemene beleidsuitgangspunten doorgenomen en procesafspraken bijgesteld. Op basis van het (gemeentelijk) beleid en aan de hand van opmerkingen en aanvullingen van de waterbeheerder formuleert de gemeente een waterparagraaf bij de RO-procedure. Ook wordt de waterbeheerder bij een bestemmingsplanprocedure (via overleg) de mogelijkheid geboden om tijdig zijn overlegreactie te geven op concepten.

Indien de gemeente in de definitieve waterparagraaf afwijkt van het advies van het waterschap, wordt deze afwijking in de waterparagraaf expliciet gemotiveerd.

Voorliggende waterparagraaf is voorgelegd aan het waterschap en de opmerkingen van het waterschap zijn in deze waterparagraaf verwerkt.

## 4.8.3 Huidige situatie

Het plangebied ligt ten zuiden van de kern Wouw en wordt begrensd door de spoorlijn Vlissingen-Roosendaal aan de zuidzijde, de Plantagebaan aan de westzijde en de Bulkstraat aan de noordzijde. Het plangebied is grotendeels agrarisch in gebruik. Langs de bestaande wegen liggen enkele woningen.

Regionaal gezien loopt het maaiveld af richting het noorden. Volgens het Algemeen Hoogtebestand Nederland (AHN) varieert de maaiveldhoogte van de onderzoekslocatie tussen 7,6 m+NAP in het zuiden van de locatie en 5,20 m+NAP in het noordoosten.

In het plangebied liggen naast een aantal categorie A watergangen (noord- en oostzijde plangebied) een aantal kavelsloten. In het plangebied is geen riolering aanwezig. Langs de Plantagebaan op de westgrens van het plangebied ligt drukriolering (rioleringsgebied S7) ten noorden van de Bulkstraat ligt rioleringsgebied S5, dit betreft een gemengd rioolstelsel.

In de legger van het waterschap is een obstakel vrije onderhoudsstrook van 5 meter aan weerzijde van de categorie A waterloop aangewezen.

Het gebied ligt niet in beschermd gebied. Ook liggen er geen speciale opgaven met betrekking tot natuur en water vanuit het reconstructie- en waterhuishoudingsplan. Een overstort uit het gemengde stelsel S5 voert af op de categorie A watergang aan de Bulkstraat. Een aanwezige duiker net naast het plangebied geeft dusdanige stuwing dat de overstort negatief gaat werken. Vanuit de stedelijke wateropgave ligt hier nog een maatregel om de huidige duiker te vervangen door een duiker met een grotere diameter. In de categorie A watergang ten oosten van het plangebied is een stuw aanwezig die het niveau in de watergang rond 4,0 m+NAP houdt.

Op basis van de afkoppelkansenkaart van gemeente Roosendaal blijkt de bodemgeschiktheid van de bovengrond in grote delen van het plangebied minder geschikt voor het infiltreren van regenwater. De ondergrond is volgens de afkoppelkansenkaart wel geschikt en grondwaterstanden zijn laag. Dit betekent, dat mogelijkheden voor infiltratie van hemelwater aanwezig zijn maar dat eventueel grondverbeterende maatregelen dienen te worden toegepast. In zowel het oosten van het plangebied als in de noordwesthoek zijn afkoppelmogelijkheden naar oppervlaktewater aanwezig.

Om de infiltratiecapaciteit van de bodem beter in te schatten is een bodemkundig/ hydrologisch onderzoek uitgevoerd. Uit de metingen op de onderzoekslocatie is gebleken dat de doorlatendheid van de zandgrond op de onderzoekslocatie matig is met gemeten waarden tussen 0,4 à 0,8 m/dag. Op basis van de doorlatendheid van deze toplaag is de bodem geschikt voor infiltratie. Echter gezien de vele storende slechte doorlatende lagen zal het hemelwater niet zonder meer infiltreren. Daarnaast bestaat het risico op het voorkomen van schijngrondwaterstanden boven de slechtdoorlatende laag. Geconcludeerd kan worden dat zonder aanzienlijke grondverbetering van circa 4 m-mv de bodem niet geschikt is voor infiltratie. Voor de omgang met hemelwater wordt dan ook uitgegaan gegaan van retentie met vertraagde afvoer.

# 4.8.4 Toekomstige situatie

Het plangebied zal worden ontwikkeld waarbij woningen worden gerealiseerd. In het zuidelijk deel van het plangebied is ruimte voor een strook met lichte bedrijvigheid (milieucategorie 1 en 2) met bedrijfswoningen. De bestaande woningen in het plangebied aan de Plantagebaan en de Bulkstraat blijven in het plan gehandhaafd.

Het huishoudelijk afvalwater en bedrijfsafvalwater van de bebouwing dient middels aparte vuilwaterleidingen afgevoerd te worden op de bestaande gemengde riolering van S5.

De neerslag die afvloeit van daken en verharding dient afzonderlijk ingezameld te worden. Onderstaand is een tabel opgenomen met de oppervlaktes per functie voor de ontwikkeling van het plangebied. Tevens is een aanname gedaan van de percentages toekomstige verharding.

| Functie          | Oppervlakte in m² | Aanname %<br>verharding | Verhardoppervlak |
|------------------|-------------------|-------------------------|------------------|
| Wonen noordzijde | 12.561            | 50%                     | 6.281            |
| Wonen westzijde  | 7.209             | 50%                     | 3.605            |
| Bedrijfsfunctie  | 7.780             | 70%                     | 5.446            |
| Verkeer          | 9.082             | 100%                    | 9.082            |
| Totaal           | 36.632            |                         | 24.413           |

In totaal bedraagt de toename van het verhard oppervlak 24.413. m2. Het afstromend regenwater van het verhardoppervlak dient afzonderlijk ingezameld te worden en afgevoerd naar een retentievoorziening. Vanwege de geringe doorlatendheid van de ondergrond en de aanwezigheid van storende bodemlagen is infiltratie niet mogelijk. Omdat bij deze ontwikkeling het verhard oppervlak met meer dan 2000 m2 toeneemt, is conform de hydraulische randvoorwaarden van het waterschap een retentievoorziening noodzakelijk. Deze dient een inhoud van circa 1904 m3 (780 m3/ha * 2,44 ha voor zandgebied) te hebben en, met gedoseerde afvoer op het oppervlaktewater (1,34 l/sec/ha voor zandgebied) leeg te kunnen lopen. In het plangebied zijn mogelijkheden aanwezig om extra retentie/berging te realiseren om bestaande knelpunten in het watersysteem en riolering te verminderen.

Voor werkzaamheden in, op, onder of naast oppervlaktewaterlichamen en waterkeringen en het brengen van water naar en onttrekken uit oppervlaktewaterlichamen dient een watervergunning te worden aangevraagd. De strook van 5 meter (vanuit de insteek) aan weerzijde van de categorie A watergangen dient vrij te worden gehouden van obstakels gelet op het onderhoud aan de watergangen door het waterschap.

Gelet op de reeds aanwezige duikers in de categorie A watergang aan de Bulkstraat is het niet mogelijk om voor ontsluiting van de uitgeefbare bouwkavels een duiker als inrit te realiseren. Een en ander dient langs privaatrechtelijke weg te worden geregeld.

Ten aanzien van het materiaalgebruik dienen geen uitlogende bouwmaterialen zoals lood, koper, zink en zacht PVC te worden toegepast. Dit om verontreiniging van het hemelwater te voorkomen. Eén en ander dient langs privaatrechtelijke weg te worden geregeld.

Ten behoeve van de Europese Kaderrichtlijn Water zijn de vragen zoals vermeld in het hoofdstuk "aanleiding" hier beantwoord. Gezien de omvang en de aard van het plan, is het project niet riskant en heeft geen relevante chemische gevolgen. Daarnaast biedt de ontwikkeling geen kansen om de ecologische doelen dichterbij te brengen.

# 4.8.5 Randvoorwaarden

Randvoorwaarden naar aanleiding van waterparagraaf:

- Omdat in de toekomstige situatie het verhard oppervlak met meer dan 2000 m2 zal toenemen is een retentievoorziening zodat gedoseerd op oppervlaktewater kan worden geloosd.
- Het huishoudelijk afvalwater en bedrijfsafvalwater dient te worden ingezameld en afgevoerd naar de aanwezige gemengde riolering.
- Het afstromend regenwater van het verhardoppervlak dient afzonderlijk ingezameld te worden en afgevoerd naar een retenvoorziening. Vanwege de geringe doorlatendheid van de ondergrond en de aanwezigheid van storende bodemlagen is infiltratie niet mogelijk.
- De retentievoorziening dient een inhoud van circa 1904 m3 (780 m3/ha * 2,44 ha voor zandgebied en, met gestuurde afvoer op het oppervlaktewater (1,34 l/sec/ha voor zandgebied).
- Ten aanzien van het materiaalgebruik dienen geen uitlogende bouwmaterialen zoals lood, koper, zink en zacht PVC te worden toegepast. Dit om verontreiniging van het hemelwater te voorkomen. Eén en ander dient langs privaatrechtelijke weg te worden geregeld.
- Voor werkzaamheden in, op, onder of naast oppervlaktewaterlichamen en waterkeringen en het brengen van water naar en onttrekken uit oppervlaktewaterlichamen dient een watervergunning te worden aangevraagd.

## 4.9 Flora en fauna

## Toetsingskader

In het plangebied kunnen dier- en plantensoorten voorkomen die wettelijk beschermd zijn in de floraen faunawet. Het uitgangspunt van de wet is dat er geen schade toegebracht mag worden aan de organismen die in deze wet beschreven staan, tenzij dit nadrukkelijk is toegestaan (het "nee, tenzij-beginsel"). Vaak gaan de werkzaamheden en de bescherming van soorten prima samen, maar soms is het echter onvermijdelijk dat schade wordt toegebracht aan beschermde soorten. In dat geval moet bekeken worden of een vrijstelling geldt of dat een ontheffing aangevraagd kan worden.

#### Quickscan flora en fauna

Om dit na te gaan is in oktober 2015 een actualisatie van de quickscan uit augustus 2009 door IJzerman Advies uitgevoerd. Deze actualisatie is opgesteld omdat het perceel ten zuiden van de spoorlijn meegenomen is in het plangebied en om vast te stellen of de situatie in het plangebied gewijzigd is. Een quickscan flora en fauna is een oriënterend onderzoek naar de actuele beschermde natuurwaarden van een locatie in relatie tot de geplande ingrepen. Deze quick scan bestaat uit een veldinspectie, een deskstudie en een beoordeling op basisv an expert judgement. Bij ruimtelijke ontwikkelingen is de quick scan een veelgebruikt instrument dat inzicht geeft in de consequenties van de ingrepen ten aanzien van de natuurwetgeving.Op basis van de quickscan wordt vervolgens beoordeeld of er aanvullend onderzoek nodig is.

De planlocatie is niet gelegen in of nabij een Natura-2000 gebied of overig beschermd natuurgebied. Een vergunning op grond van de Natuurbeschermingswet is niet vereist. De planlocatie is eveneens niet gelegen in de Provinciale Ecologische Hoofdstructuur.

# Flora

Het plangebied kan worden gekenmerkt als voedselrijke agrarische gebruiksgrond grenzend aan de bebouwde omgeving. Op basis van de bekende verspreidingsgegevens en de aanwezige biotopen (verstoorde, stikstofrijke gebruiksruimte) kan worden gesteld dat het plangebied geen strikt beschermde soorten herbergt. Na inspectie is gebleken dat strikt beschermde soorten of potentiële groeiplaatsen voor dez soorsten niet zijn aangetroffen en ook niet owrden verwacht.

## Fauna

Strikt beschermde ongewervelden en geschikte biotopen voor deze soort ontbreken in het plangebied.

De sloten in (of direct grenzend aan) het plangebied zijn ondiep, smal en puur functioneel ingericht. De kanten zijn steil. Een ontwikkelde oevervegetatie of wantplantenvegetatie ontbreekt. Het wordt door strikt beschermde amfibie- of vissoorten niet als voortplantingsgebied gebruikt. Er zijn geen waarnemingen in het gebied. In theorie is het mogelijk dat enkele algemene (beschermde) amfibieënsoorten wel voorkomen, maar hiervoor geldt een vrijstelling bij ruimtelijke ontwikkelingen, omdat deze soorten niet bedreigd worden. In het plangebied zijn geen minder algemene of strikt beschermde soorten aangetroffen.

De groenstructuren in het plangebied bestaan uit dichte houtwallen en relatief jonge bomen. De houtwal evenwijdig aan het spoor zal behouden blijven. Tijdens de veldinspectie werden onder meer een ekster, fazant, houtduif en merel waargenomen. Ter voorkoming van het verstoren van broedende vogels wordt aangeraden eventuele kap- en grondwerkzaamheden tussen half juli en half maart te verrichten.

Er is met nadruk gezocht naar sporen die duiden op de aanwezigheid van soorten waarvan de nesten jaarronde bescherming genieten, zoals uilen, zwaluwen of huismussen. Deze nesten of sporen hiervan zijn niet aangetroffen.

Alle te slopen opstallen zijn uitvoerig geïnspecteerd en er is geen nestmateriaal of sporen daarvan aangetroffen.

Het is mogelijk dat een enkel individu van een algemeen beschermde soort kan worden aangetroffen. Voor deze soort hoeft geen ontheffing te worden aangevraagd, maar er moet wel voldoende zorg voor worden gedragen.

De geplande ontwikkeling heeft door gebrek aan geschikte verblijfslocaties of het ontbreken van een gebruiksfunctie (fourageergebied of vliegroute) geen negatieve effecteen op lokale populaties vleermuizen.

## Advies

- De geplande ontwikkelingen hebben geen nadelig effect op beschermde natuurgebieden. Een vergunning op basis van de natuurbeschermingswet of compensatie van de EHS is niet aan de orde.
- Algemeen voorkomende soorten kunnen mogelijkerwijs worden aangetroffen. Deze soorten zijn weliswaar beschermd, maar worden aangeduid als algemene soorten. In het kader van de voorgenomen ruimtelijke ontwikkelingen hoeft hiervoor geen ontheffing te worden aangevraagd.
- Nader onderzoek in het kader van de Flora- en faunawet is niet vereist door het ontbreken van geschikte biotopen.
- Ter voorkoming van het verstoren van broedende vogels wordt aangeraden om de kapwerkzaamheden buiten het broedseizoen te laten plaatsvinden. Kappen in het broedseizoen is toegestaan en dan uitsluitend onder begeleiding van een deskundige.

## 4.10 Archeologie en monumenten

Door de provincie Noord-Brabant is de Cultuurhistorische Waardenkaart (2005) opgesteld. Op deze kaart is, naast de cultuurhistorische waarden, ook de trefkans van archeologische waarden aangegeven.

# 4.10.1 Archeologie

# Ligging, geologie en landschap.

Het plangebied ligt ten zuidoosten van de bebouwde kom van Wouw en ten noorden van het buurtschap Oostlaar. Geomorfologisch maakt het deel uit van een terrasafzetting, deels met dekzand bedekt. De pleistocene zanden bevatten leemlagen van afwisselende dikte (Formatie van Tegelen). In de late IJstijd zijn hierop stuifzanden afgezet, de dekzanden. Na de laatste IJstijd trad een klimaatverbetering op. Door stijging van de zeespiegel steeg ook het grondwaterpeil. Door de vernatting van het landschap ontstonden meren en plassen. De ondoordringbare leemlagen in West-Brabant, in combinatie met een slechte afwatering, zorgden voor grote gebieden met stilstaand water, waar veengroei in ontstond. Vanaf ca. 6000 v.Chr. begon dit proces. In eerdere studies is berekend dat een aanzienlijk deel van het West-Brabantse landschap ooit door veen was bedekt. De veenkussens bereikten plaatselijk hoogtes van 4 meter.

Het gebied van Wouw vormde een soort eiland, dat door de venen van Moerstraten/Bergen op Zoom in het westen en de venen van Roosendaal in het oosten omsloten werd. Ook in zuidelijke richting lag een veenlandschap, de latere Wouwse Plantage.

Het plangebied en in ruimere zin het dorp Wouw, ligt in een bekenlandschap. Aan de westzijde loopt de Smalle Beek en aan de oostzijde de Spuitendonkse Beek. Het terrein ligt op ongeveer 6 meter boven NAP.

De bodem bestaat uit een laarpodzol, waarop een esdek ligt. Een esdek werd gevormd door het jarenlang opbrengen van stalmest en heideplaggen op de weinig vruchtbare ondergrond. Deze es- of enkeerdgrond heeft een dikte van tenminste 50 cm en werd eeuwenlang voor akkerbouw gebruikt. Ruim 2/3 deel van het plangebied wordt volgens de bodemkaart door deze enkeerdgronden bedekt. In het oostelijke gedeelte bevindt zich een veldpodzol met een esdek van minder dan 50 cm dikte.

#### Reeds bekende archeologische gegevens

In de laatste jaren werden door amateurarcheologen diverse vondsten gemeld uit de omgeving van het plangebied. Op 1,5 km in zuidelijke richting ligt een vindplaats uit het Paleolithicum en Neolithicum; 1,5 naar het oosten werd een vroeg-Middeleeuwse visweer ontdekt. Op 1 tot 2 kilometer naar het westen en zuidwesten liggen diverse vindplaatsen uit het mesolithicum, Neolithicum en vooral de Romeinse tijd (de omgeving 'Ouborg'). Op eenzelfde afstand naar het noordwesten ligt de locatie waar vroeger het kasteel van Wouw stond.

Uit het plangebied zelf zijn tot op heden geen vondsten gemeld.

Op de IKAW (landelijke indicatieve kaart voor archeologische waarde) heeft het als 'enkeerdgrond' geclassificeerde gebied de aanduiding 'hoge archeologische trefkans' gekregen. Dat wil zeggen dat mede door de aanwezigheid van een beschermend esdek de kans groot is dat hieronder nog archeologische sporen bewaard zijn gebleven. Het betreft een groot deel van het plangebied.

#### Archeologische waarden

Een gedeelte van het plangebied heeft op basis van de historische informatie (oud cultuurland bij Wouw) en van de bodemgesteldheid (enkeerd- of esdekgronden) een hoge archeologische verwachtingswaarde. Een groot deel van het gebied scoort daarbij het hoogst. Dit komt ook tot uitdrukking op de IKAW (indicatieve kaart voor archeologische waarde) zoals door de provincie Noord-Brabant wordt gehanteerd.

Op het terrein kunnen zich sporen bevinden uit diverse cultuurperioden, beginnend bij de Steentijd, tot de Late Middeleeuwen. Ze bevinden zich op de scheiding tussen ongeroerde ondergrond en het esdek.

De gaafheid van aan te treffen sporen hangt af van de agrarische grondbewerking van de afgelopen eeuwen en de precieze dikte van de afdekkende cultuurlaag. Voorafgaand aan ruimtelijke ingrepen dient deze verwachtingswaarde door vooronderzoek (proefsleuven) nader getoetst te worden.

Afbeelding Archeologie

## 4.10.2 Monumenten

Het pand Plantagebaan 55 is een gemeentelijk monument.

#### 4.11 Ladder voor duurzame verstedelijking

Ingevolge artikel 3.1.6 lid 2 Bro dient de toelichting van een bestemmingsplan dat een nieuwe stedelijke ontwikkeling mogelijk maakt, te voldoen aan een drietal voorwaarden, ook wel 'treden' genoemd. De definitie van 'stedelijke ontwikkeling' is: 'ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'. Ter voldoening aan de verantwoordingsplicht van artikel 3.1.6 lid 2 Bro moeten nieuw te realiseren stedelijke ontwikkelingen standaard worden gemotiveerd met behulp van een drietal opeenvolgende stappen.

Voor de laddertoets van dit plan wordt verwezen naar de bijlage bij de toelichting.

# Hoofdstuk 5 Visie op het plangebied

# 5.1 Uitgangspunten en randvoorwaarden

# 5.1.1 Inleiding

Op basis van de bestaande situatie, de verschillende beleidskaders en de diverse onderzoeken kunnen een aantal randvoorwaarden en uitgangspunten worden geformuleerd.

Bij het opstellen van het bestemmingsplan zijn de volgende aspecten van belang.

- Het bestemmingsplan moet voldoen aan meest actuele planologische regelingen.
- Het bestemmingsplan dient te voldoen aan de wettelijke eisen in het kader van de digitalisering van bestemmingsplannen.
- Het stedenbouwkundig plan dient vertaald te worden in een goede en daar waar mogelijk flexibele juridische-planologische regeling.
- Het bestemmingsplan moet het mogelijk maken om woningbouw te ontwikkelen.
- Het bestemmingsplan moet het mogelijk maken om een lichte bedrijven (milieucategorie 1 en 2) en bedrijfswoningen (woon-werkkavels) te realiseren.

# 5.1.2 Uitgangspunten en randvoorwaarden op basis van de ruimtelijke en functionele analyse

De nieuwe invulling vormt een afronding van de kern Wouw. De bebouwing wordt doorgezet tot aan de spoorlijn. Deze vormt een scherpe begrenzing, met uitzondering van het bestaande pluimveebedrijf aan de Plantagebaan 61. Vanwege het omzetten van de bestemming op dit perceel is ook dit perceel meegenomen in het plangebied.

Voor de uitwerking van het plangebied gelden de volgende ontwerpuitgangspunten:

- er moet optimaal ingespeeld worden op de vraag en op de woonbehoeften van de toekomstige bewoners;
- er dient zoveel mogelijk rekening te worden gehouden met de bestaande situatie;
- de interne ontsluiting van de kleinschalige bedrijvenstrook vindt plaats via een lus en takt in het zuiden van het plangebied aan op de Plantagebaan en in het noorden op de Bulkstraat;
- er wordt een optimaal woonklimaat nagestreefd.

Op basis van deze uitgangspunten is een stedenbouwkundig plan opgesteld. Dit stedenbouwkundig plan is doorvertaald in het onderhavige bestemmingsplan 'Bulkstraat'.

Afbeelding stedenbouwkundig ontwerp

## 5.2 Ruimtelijke ontwikkelingen

## 5.2.1 Ruimtelijke hoofdstructuur

Het plangebied wordt in het ontwerp bestemmingsplan opgedeeld in vier te ontwikkelen delen. Het noordoostelijk deel met de woningbouw, het zuidelijke deel met bedrijfswoningen en lichte bedrijvigheid langs het spoor en het westelijk deel met de voorziene woningbouw door middel van een wijzigingsbevoegdheid naast en achter de bestaande woningen aan de Plantagebaan. Centraal in het plangebied wordt een groene zone gerealiseerd.

Het noord-oostelijk deel van het plangebied is opgedeeld in twee bestemmingsvlakken 'Wonen' en is erg flexibel bestemd om optimaal in te kunnen spelen op de behoefte. In de twee bestemmingsvlakken 'Wonen' zijn alleen een bouwvlak, maximaal aantal woningen en de hoogten geregeld. De bouwkavels voor de nieuwe woningen worden gefaseerd uitgegeven. Met de uitgifte van bouwkavels wordt begonnen in het meest noordelijk gesitueerde bestemmingsvlak. Dit vlak ligt tegen de bestaande bebouwde kom van Wouw en sluit direct aan op de Bulkstraat.

Het woonperceel Bulkstraat 2 en het agrarisch perceel dat deze woning omsluit, blijven ongewijzigd. De bestemmingen uit het geldende plan worden overgenomen. Uiteraard zullen deze bestemmingen wel geactualiseerd worden.

Aansluitend op het reeds aanwezige agrarisch perceel en ten zuiden van de woonbestemmingsvlakken wordt een groene zone met retentie gerealiseerd. Deze groene drager zorgt voor een verbinding tussen het te behouden agrarische perceel en het buitengebied en doorsnijdt als het ware het plangebied waardoor het gebied in drie stukken wordt verdeeld. In het nu geldende bestemmingsplan hadden deze gronden de bestemming 'Agrarisch' zonder waarden. Naast de retentieopgave en het groen dat ten behoeve van deze ontwikkeling wordt gerealiseerd, wordt ook nog extra groen aangelegd om te komen tot een wezenlijke kwaliteitsverbetering van het landschap. De groene zone met de retentie voorziening wordt ongeveer 14.000 m2 groot.

De groene zone ligt centraal in het plangebied. Zo kan deze zone vanuit de omgeving optimaal benut worden en blijft de ervaring van een open landschap vanuit alle richtingen behouden. Het geplande groen en het water vormen het verbindende element tussen de toekomstige planontwikkeling en het buitengebied met haar waterlopen.

De gemeente wil dit gebied ook toegankelijk maken door voetpaden aan te leggen, zodat ook een wandelroute kan worden gerealiseerd. De groene zone trekt het buitengebied als het ware het dorp in en zo ontstaat een goede wisselwerking tussen het stedelijk gebied en het buitengebied.

Hoewel het reeds bestaande agrarische perceel samen met de nieuw te ontwikkelen groene zone veel ruimte in beslag nemen in het plangebied, is deze stedenbouwkundige opzet zorgvuldig overwogen. Om een optimaal woonmilieu te creëren, de koppeling met het buitengebied te behouden en de beleving van het buitengebied vanuit het plangebied te versterken is ingezet op een relatief grote groene drager centraal in het plangebied.

## 5.2.2 Water

De groene buffer doet tevens dienst als waterberging. De uitbreiding mag in ieder geval niet leiden tot een verslechtering van de waterhuishouding en daarom wordt er in samenspraak met het waterschap een watertoets opgesteld. In deze paragraaf in hoofdstuk 4 wordt nader op het aspect water ingegaan.

## 5.2.3 Verkeer en infrastructuur

De ontsluiting van het plangebied gebeurt via Bulkstraat en via de nieuwe ontsluitingsstructuur in het oosten en het zuiden van het plan.

In de Bulkstraat komt een knip zodat het gedeelte van de Bulkstraat tussen de Plantagebaan en de Bulkstraat 2A alleen ontsloten wordt voor langzaam verkeer en de bewoners in dit gedeelte van de Bulkstraat. Door de knip kunnen auto's ook niet meer vanaf Roosendaal over de Bulkstraat naar de Plantagebaan. Ze worden via de ontsluitingsstructuur door het plangebied geleid.

## Parkeren

Voor parkeren gelden de parkeernormen van de gemeente Roosendaal. De parkeernormen zijn als bijlage opgenomen in de regels van het bestemmingsplan.

## 5.3 Functionele ontwikkelingen

#### 5.3.1 Wonen

In het noorden van het bestemmingsplan zijn twee bestemmingsvlakken opgenomen met de bestemming Wonen-5. Binnen het bestemmingsvlak is op 3 m van de bestemmingsgrens een bouwvlak aangegeven. Binnen deze bestemming zijn alleen een goot- en bouwhoogte opgenomen. Hiermee wordt een hoge mate van flexibiliteit nagestreefd, waarbij de situering van de bebouwing op het bouwperceel niet wordt bepaald in het bestemmingsplan.

Voor de geprojecteerde woningen naast en achter de bestaande woningen aan de Plantagebaan is een wijzigingsbevoegdheid opgenomen. Om te komen tot woningbouw moet nog een aparte ruimtelijke procedure worden doorlopen. In deze bevoegdheid zijn meer gedetailleerdere uitgangspunten opgenomen voor de geprojecteerde woningen vanwege de bestaande woningen aan de Plantagebaan en de aanwezigheid van de molenbiotoop.

#### 5.3.2 Bedrijven (milieucategorie 1 en 2) en bedrijfswoningen

In het zuiden van het plan wordt een strook met lichte bedrijven en bedrijfswoningen, met de bestemming 'Bedrijf - 2', voorzien. De bedrijfsgebouwen zijn het dichts bij het spoor gepland. In het meest noordelijke deel van deze strook zijn, in verband met geluid, de bedrijfswoningen geprojecteerd.

De maximale bouwhoogte van zowel de bedrijfswoningen als de bedrijfsgebouwen is 10 m.

#### 5.3.3 Groen en water

Centraal in het plangebied wordt een groene zone ontwikkeld. Binnen deze zone wordt ook retentie gerealiseerd ten behoeve van de nieuwe ontwikkelingen.

Deze groene zone met daarin een retentievoorziening is bestemd als 'Groen' met een aanduiding 'waterberging'. In de waterparagraaf in hoofdstuk 4 wordt aangegeven hoe groot de retentievoorziening moet zijn bij de maximale ontwikkelingsopgave. Om dit te borgen is deze verplichting opgenomen in de regels.

## 5.3.4 Verkeer

Zowel de knip in de Bulkstraat als de nieuwe verkeersstructuur in het plangebied zijn opgenomen in het bestemmingsplan binnen de bestemming 'Verkeer'.

De knip heeft de functieaanduiding 'specifieke vorm van verkeer - langzaamverkeer'.

De inrichting van wegen en het openbaar gebied wordt niet in een bestemmingsplan geregeld.

# Hoofdstuk 6 Juridische aspecten

# 6.1 Standaard vergelijkbare bestemmingsplannen (svbp)

De Standaard Vergelijkbare BestemmingsPlannen (hierna SVBP 2012), die voortvloeit uit de nieuwe Wet ruimtelijke ordening, maakt het mogelijk om bestemmingsplannen te maken die op vergelijkbare wijze zijn opgebouwd en op een zelfde manier worden verbeeld.

SVBP 2012 geeft bindende standaarden voor de opbouw en de verbeelding van het bestemmingsplan, zowel digitaal als analoog. Dit om de gewenste vergelijkbaarheid zeker te stellen. De standaarden hebben geen betrekking op de toelichting van het bestemmingsplan. Wel dient het bestemmingsplan van een toelichting vergezeld te gaan.

Het bestemmingsplan zelf bestaat uit een verzameling geografische bepaalde objecten, die zijn opgeslagen in een digitaal ruimtelijk informatiesysteem. De objecten zijn voorzien van bestemmingen met bijbehorende doeleinden en regels. Er wordt uitdrukkelijk op gewezen dat de standaarden geen betrekking hebben op de inhoud van een bestemmingsplan.

## 6.2 Wet algemene bepalingen omgevingsrecht

## Van Wro naar Wabo

Op 1 oktober 2010 is de Wabo (Wet algemene bepalingen omgevingsrecht) in werking getreden. Hiermee is de Wet ruimtelijke ordening (Wro), die 1 juli 2008 in werking trad, deels vervallen en opgegaan in de Wabo. Dit geldt onder andere voor de verschillende ontheffingen en het projectbesluit. Daarnaast heeft de invoering van de Wabo ook gevolgen voor de juridische regelingen in bestemmingsplannen. In de omgevingsvergunning worden de verschillende vergunningen die tot nu toe nodig waren voor diverse locatiegebonden activiteiten (bv. bouwvergunning, kapvergunning, milieuvergunning etc.) samengevoegd tot één vergunning. Hiermee kan de Wabo procedures en processen voor de burgers makkelijker en vooral overzichtelijker maken. Eén vergunning, één procedure voor één project waarin meerdere toestemmingen voor locatiegebonden activiteiten benodigd zijn.

In de Wro was een aantal ontheffingen geregeld. Namelijk de binnenplanse ontheffing (artikel 3.6, lid 1, sub c Wro), de buitenplanse "kruimel"-ontheffing (artikel 3.23 Wro) en de tijdelijke ontheffing (artikel 3.22 Wro). Deze ontheffingen vallen nu de Wabo is ingevoerd onder de noemer 'Omgevingsvergunning'.

Daarnaast is een aantal minder vaak voorkomende besluiten, zoals de aanlegvergunning, diverse ontheffingen van beheersplannen en projectbesluiten van provinciaal en nationaal belang en ook alle toestemmingsbesluiten die betrekking hebben op het bouwen, slopen, aanlegactiviteiten en het gebruik in strijd met het vigerende gemeentelijk, provinciaal of nationaal ruimtelijk besluit of plan komen te vallen onder de nieuwe regelgeving.

## Wabo en planregels in ruimtelijke plannen

De invoering van de Wabo heeft ook gevolgen voor de inhoud van bestemmingsplannen en andere ruimtelijke planvormen en dan in het bijzonder voor de planregels.

In de Wabo wordt niet meer gesproken over ontheffingen, vrijstellingen of wijzigingen, maar van toestemmingen. Door middel van een omgevingsbesluit kan het college van burgemeester en wethouders toestemming verlenen om af te wijken van het bestemmingsplan. Het vervallen van artikel 7.10 Wro (strijdig gebruik) heeft tot gevolg dat de verbodsbepaling weer terug in het bestemmingsplan is gekomen.

De toevoeging van artikel 3.6a Wro heeft tot gevolg dat in het bestemmingsplan kan worden uitgesloten dat voor een bepaalde termijn kan worden afgeweken van dat bestemmingsplan door middel van een omgevingsvergunning. Dit ter bescherming van de daar voorkomende bestemming. De begripsbepalingen en de wijze van meten moesten worden aangepast naar aanleiding van nieuwe of gewijzigde begrippen in de Wabo.

Het meest ingrijpende is het vergunningsvrij bouwen, dat geregeld is in het Besluit omgevingsrecht (Bor). Hier kan onderscheid worden gemaakt tussen het vergunningsvrij bouwen passend binnen de bepalingen van het bestemmingsplan en het vergunningsvrij bouwen maar strijdig met het gebruik van het bestemmingsplan. In tweede instantie is daarom toch een omgevingsvergunning nodig, al is het slechts een reguliere. Om te vermijden dat onnodige procedures moeten worden doorlopen, heeft de gemeente ervoor gekozen om de bebouwingsregeling zo veel mogelijk af te stemmen op het Bor.

# 6.3 Opzet van de nieuwe bestemmingsregeling

# 6.3.1 Uitgangspunten en doelstellingen

Het centrale onderdeel van een bestemmingsplan is de bestemming. Ten behoeve van een goede ruimtelijke ordening worden aan de in het plan begrepen grond bestemmingen toegewezen met bijbehorende doeleinden. Aan de bestemmingen zijn regels gekoppeld over het gebruik van de in het plan begrepen grond en van de zich daar bevindende bouwwerken. Kenmerk van bestemmingen is dat het gehele plangebied ermee is bedekt. Elke bestemming is geometrisch bepaald. Een bestemmingsplan kan ook dubbelbestemmingen bevatten. Deze overlappen bestemmingen en geven eigen regels, waarbij sprake is van een rangorde tussen de bestemmingen en de dubbelbestemmingen. De dubbelbestemmingen hoeven het gehele plangebied niet te bedekken.

Aanduidingen worden gebruikt om bepaalde zaken binnen een bestemming of dubbelbestemming nader of specifieker te regelen. Het gaat hierbij om specificaties met betrekking tot het gebruik of de bouwmogelijkheden. De aanduidingen hebben daardoor juridische betekenis en komen ook altijd in de regels van het bestemmingsplan voor.

Verklaringen zijn de overige in de verbeelding van het bestemmingsplan voorkomende zaken. Verklaringen hebben geen juridische betekenis. Zij zijn bedoeld om nadere informatie te verschaffen of om de duidelijkheid en raadpleegbaarheid te bevorderen. Omdat verklaringen geen juridische betekenis hebben, wordt hierop niet nader ingegaan.

Het uitgangspunt bij het opstellen van het bestemmingsplan is dat de van kracht zijnde regelingen zodanig worden geactualiseerd dat samenhangende, op actuele beleidsinzichten en gebruikerswensen afgestemde bestemmingsregelingen ontstaan. Als doelstellingen en uitgangspunten kunnen daarbij worden onderscheiden:

- Rechtszekerheid en klantgerichtheid, dat wil zeggen voor de burger een duidelijk, toegankelijk en op actuele behoeften en eisen afgestemd plan.
- Makkelijke toepasbaarheid en hanteerbaarheid voor de gemeentelijke diensten; een plan waaraan bouwaanvragen op heldere wijze kunnen worden getoetst met als resultaat een minimale bestuurslast.
- Duidelijkheid en inzichtelijkheid van hetgeen is toegestaan, dit houdt in dat de bestemmingen met hun bouw- en gebruiksmogelijkheden zoveel als mogelijk is via de verbeelding zichtbaar worden gemaakt.

De aandacht richt zich in eerste instantie op de woonfunctie en de aard en de verschijningsvorm van de woonbebouwing in de plangebieden. Bij de opbouw van de regeling wordt uitgegaan van een collectieve doelstelling die van toepassing zal zijn bij alle woningen.

# 6.3.2 Opbouw regels

De opbouw van de regels is gelijk aan Standaard Vergelijkbare Bestemmingsplannen 2012.

- a. De opbouw van de regels is als volgt:
- Betekenisafspraken (Hoofdstuk 1 Inleidende regels);
- De gebruiks- en bouwregels per bestemming (Hoofdstuk 2 Bestemmingsregels);
- Algemene regels (Hoofdstuk 3 Algemene regels);
- Overige regels (Hoofdstuk 4 Overgangs- en slotregels).
- b. Een bestemmingsartikel (Hoofdstuk 2 Bestemmingsregels) wordt uit de volgende leden in deze volgorde opgebouwd:
- Bestemmingsomschrijving;
- Bouwregels;
- Nadere eisen;
- Specifieke gebruiksregels;
- Afwijken van de gebruiksregels;
- Omgevingsvergunning;
- Wijzigingsbevoegdheid.

De specifieke nadere eisenregelingen, bevoegdheden om af te wijken van de regels en wijzigingsbevoegdheden en mogelijk aanlegvergunningregels zullen zoveel mogelijk per bestemming worden opgenomen.

Hierdoor wordt direct per bestemming inzicht geboden in de eventuele afwijkingsmogelijkheden en onnodig verwijzen naar andere artikelen voorkomen. Deze werkwijze bevordert de toegankelijkheid van het bestemmingsplan.

Er wordt derhalve voor de volgorde van de regels een standaardindeling gehanteerd.

# 6.3.3 Flexibiliteitsregels

Aan het bestemmingsplan kan flexibiliteit worden toegevoegd door met een omgevingsvergunning af te wijken van de regels, het stellen van nadere eisen of een wijzigingsbevoegdheid. Dit flexibiliteitinstrumentarium kent zekere begrenzingen. Het is niet mogelijk om met een omgevingsvergunning een bestemmingswijziging tot stand te brengen. Een nadere eis mag slechts worden gesteld per afzonderlijk geval en geen algemene regel inhouden. Bovendien moet het bestemmingsplan al een regel bevatten omtrent het punt ten aanzien waarvan

een nadere eis wordt gesteld.

Op basis van het vorenstaande wordt voor het opnemen van flexibiliteitsregels de volgende benadering gehanteerd.

- Flexibiliteitregels alleen gebruiken als van een wezenlijke belangenafweging sprake kan zijn, voor de onderbouwing waarvan de toelichting de noodzakelijke bouwstenen bevat.
- Bij het besluit tot het opnemen van flexibiliteit planschade risico meewegen.
- Nadere eisen alleen stellen als er als regels zijn opgenomen met betrekking tot hetzelfde onderwerp.

# 6.4 Regeling woonpercelen

In deze paragraaf wordt de bestemmingsregeling voor de woonpercelen beschreven.

# 6.4.1 Methodiek

De specificatie van de bestemming Wonen is willekeurig opgebouwd. De bestemmingen ten aanzien van wonen zijn in de standaard van de gemeente Roosendaal op de volgende wijze gespecificeerd:

- Wonen-1: uitsluitend aaneengebouwd;
- Wonen-2: twee-aaneen, geschakeld en vrijstaand;
- Wonen-3: uitsluitend vrijstaand;
- Wonen-4: uitsluitend gestapeld;
- Wonen-5: aaneengebouwd, twee-aaneen, geschakeld en vrijstaand.

De basis voor de voorgestelde regeling van de gronden rondom de woning vormt een methodiek met in principe twee bestemmingen: Wonen en Tuin.

- In de bestemming Wonen zijn de hoofdgebouwen en de bijbehorende bouwwerken binnen het aangegeven bouwvlak of, in het geval van bijbehorende bouwwerken, daarbuiten toegestaan, tenzij anders aangegeven.
- Op gronden met de bestemming Tuin mag in principe niet worden gebouwd. Het betreft hier voortuinen en zijtuinen die in het stedenbouwkundig beeld vergelijkbaar zijn met voortuinen (straathoeken).

Voor de diverse gebouwen worden de volgende definities gehanteerd.

- Onder een hoofdgebouw wordt verstaan: een gebouw dat op een bouwperceel door zijn aard, functie, constructie of afmetingen als belangrijkste bouwwerk valt aan te merken.
- Onder een bijbehorend bouwwerk wordt verstaan: uitbreiding van een hoofdgebouw dan wel functioneel met een zich op hetzelfde perceel bevindend hoofdgebouw verbonden, daar al dan niet tegen aangebouwd gebouw, of ander bouwwerk, met een dak.
- Onder een woning wordt verstaan: een (gedeelte van een) gebouw, dat dient voor de huisvesting van één afzonderlijke huishouding, niet zijnde een bijzondere woonvorm, en/of voor de huisvesting van maximaal drie personen naast de huishouding of voor de huisvesting van maximaal vier personen wanneer daarnaast geen huishouding is het gebouw is ondergebracht.

Ten aanzien van de methodiek zijn voorts de volgende aanvullende keuzes gemaakt.

- Aan hoekpercelen wordt de bestemming Tuinen toegekend om deze perceelsdelen onbebouwd te houden, in verband met het streven naar behoud van ruimtelijke kwaliteit wordt voorgesteld in het algemeen te kiezen voor onbebouwbare zijtuinen.
De diepte van hoofdgebouwen zal in beginsel 10 of 12 meter bedragen. Voor de diepte van hoofdgebouwen op grotere woonpercelen, meestal met vrijstaande woningen, kan een andere diepte worden aangehouden.

## 6.4.2 Bestemming wonen

## - Hoofdgebouwen

Binnen de bestemming Wonen wordt de maximaal toelaatbare goothoogte op de verbeelding aangegeven. In de regels wordt bepaald dat de bouwhoogte 4 meter hoger mag zijn, tenzij anders op de verbeelding is aangegeven. De vorm van de kap wordt in het kader van de welstandstoetsing beoordeeld. Voor hoofdgebouwen met een platte afdekking die dient te worden gehandhaafd, wordt de maximaal toelaatbare bouwhoogte of een aanduiding op de verbeelding aangegeven. De keuze tussen een regeling van hoofdgebouwen in bouwstroken of een regeling met een bestemming per perceel is bepaald door het karakter van het gebied en de intentie van het ruimtelijke beleid (homogeen karakter, heterogeen karakter).

De regeling met een bouwstrook leidt tot een bepaalde mate van vrijheid en flexibiliteit bij realisatie van uitbouwen en bijbehorende bouwwerken. De regeling met een bouwblok doet meer recht aan de onderscheiden ruimtelijke kwaliteit (behoud diversiteit). Per deelgebied zijn hiervoor keuzen gemaakt. De afstand van het hoofdgebouw tot de zijdelingse perceelsgrens wordt bepaald op 3 meter bij vrijstaande woningen (beide zijden) en bij twee-aan-één gebouwde woningen (één zijde).

## - Bijbehorende bouwwerken

De bijbehorende bouwwerken zullen zich qua massa en verschijningsvorm onderscheiden van het hoofdgebouw op het perceel. Om dit verschil te ondersteunen en het contrast tussen het hoofdgebouw en de ruimtelijk ondergeschikte bebouwing te versterken is het gewenst dat beide niet in één lijn komen te staan of zich (onder overhoeks zicht) visueel in één lijn vertonen. Daarvoor is als beleidsuitgangspunt genomen dat de grens van de bebouwing in principe 1 meter achter de voorgevel van de woning ligt. Dat betekent ook dat bebouwing aan de voorzijde van de woning, niet mag worden uitgebreid.

Bij aan elkaar grenzende woningen (rijenwoningen en geschakeld gebouwde woningen) is het van belang om schaduwhinder te beperken en zicht- en hemelfactoren te behouden. Daarom is het gewenst dat de afstand van het achter de woning te realiseren bijbehorend bouwwerk in de meeste gevallen wordt beperkt tot ten hoogste 3 meter.

Om te voorkomen dat erven bij de woningen in de loop der tijd door wijzigende omstandigheden en veranderende woonwensen zouden "dichtslibben", wordt een limiet gesteld aan de oppervlakte aan bouwwerken bij woningen. Ten hoogste 50% van de gronden buiten het als zodanig aangeven bouwvlak met de bestemming 'Wonen' mag bebouwd en overdekt worden. De absoluut gemeten maximale oppervlakte mag niet meer dan 30 m² bedragen bij percelen kleiner dan 200 m², niet meer dan 45 m² bij percelen van 200 m² tot 500 m², niet meer dan 60 m² indien het perceel 500 m² of groter is en niet meer dan 75 m² indien het perceel 1000 m² of groter is.

Indien niet in de erfscheiding wordt gebouwd, dient de afstand van gebouwen tot de erfscheiding ten minste 1 meter te bedragen. De hoogte van de uitbouwen mag ten hoogste gelijk zijn aan de verdiepingshoogte van het aangrenzende hoofdgebouw. Deze hoogte mag worden overschreden door een schuine afdekking.

# 6.4.3 Bestemming Tuin

De gronden tussen de voorgevel van de hoofdgebouwen en de openbare ruimte zijn medebepalend voor het karakter van het woon- en leefmilieu. De kwaliteit van de ruimte tussen de gebouwen is gebaat bij een helder beeld waarbij de plaats van de hoofdgebouwen zichtbaar is. Het ruimtelijk beleid is er meestal op gericht om bebouwing voor de voorgevel van de hoofdgebouwen te voorkomen. Bij specifieke ruimtelijke situaties wordt bij kopwoningen de grens tussen de bestemmingen Tuin en Wonen getrokken in het verlengde van de voorgevel van aangrenzende hoofdgebouwen. Deze "doorgetrokken voorgevel" markeert langs kopgevels de grens tussen zijerven en zijtuinen. In zijtuinen (bestemming Tuin) mag niet worden gebouwd. In andere situaties wordt over het algemeen aan de zijtuinen de bestemming Wonen toegekend.

## 6.4.4 Voorwaarden beroeps- en bedrijfsmatige activiteiten aan huis

De toenemende belangstelling voor zelfstandig ondernemerschap, telewerken en het hebben van een werkplek aan huis, hebben, naast de dalende gemiddelde woningbezetting en andere gewijzigde woonwensen, geleid tot de behoefte aan vestigingsmogelijkheden van beroepen aan huis in woonwijken.

Beroeps- en bedrijfsmatige activiteiten aan huis kunnen tot op zekere hoogte stedenbouwkundig worden ingepast. In bestaande woonwijken zal zorgvuldig met vestiging dienen te worden omgegaan om te voorkomen dat de vrijheid van een individu de overlast voor velen kan betekenen. De bestemmingsregeling sluit aan op de regelingen die elders in de gemeente Roosendaal gebruikelijk zijn. Hieruit volgt dat aan de volgende voorwaarden moet worden voldaan:

- De woning inclusief bijbehorende bouwwerken, die voor de uitoefening van aan-huis-gebonden beroeps- of bedrijfsmatige activiteiten nodig is, behoudt in overwegende mate de woonfunctie, met dien verstande dat maximaal 40% van het vloeroppervlak van het hoofdgebouw en maximaal 50 m² van de bijbehorende bouwwerken mag worden aangewend voor de uitoefening van de uitoefening van aan-huis-gebonden beroeps- of bedrijfsmatige activiteiten;
- Het gebruik ten behoeve van aan-huis-gebonden beroeps- of bedrijfsmatige activiteiten levert geen hinder voor het woonmilieu op en doet geen afbreuk aan het woonkarakter van de buurt, waarbij in ieder geval geen gebruik mag plaatsvinden dat nadelige gevolgen voor het milieu kan veroorzaken en als zodanig is opgenomen in artikel 1.1, derde lid van de Wet milieubeheer, zoals dit van kracht is op het tijdstip van het in ontwerp terinzage leggen van dit bestemmingsplan;
- De aan-huis-gebonden beroeps- of bedrijfsmatige activiteiten hebben geen publieksgericht karakter;
- Het gebruik heeft geen nadelige invloed op de afwikkeling van het verkeer en/of leidt niet tot een onaanvaardbare parkeerdruk;
- Detailhandel is niet toegestaan met uitzondering van detailhandel als ondergeschikte nevenactiviteit bij de uitoefening van aan-huis-gebonden beroeps- of bedrijfsmatige activiteiten.

## 6.4.5 Manterzorg

Door de wijziging van het Besluit omgevingsrecht (Bor) is de regeling voor mantelzorg in het bestemmingsplan veranderd. Allereerst voor wat betreft de definitie: daarmee wordt aangesloten bij de definitie van de Wet Maatschappelijke Ondersteuning.

Wat ten opzichte van de 'oude' regeling is gehandhaafd, is de verbodsbepaling, dat het niet is toegestaan om bijbehorende bouwwerken te gebruiken als zelfstandige woning en als afhankelijke woonruimte. Daaraan is toegevoegd de zinsnede: 'tenzij het mantelzorg betreft'. De afwijkingsmogelijkheid is komen te vervallen, omdat een en ander nu geregeld is in het Besluit omgevingsrecht.

## 6.4.6 Bijzondere woonvormen

Voor bijzondere woonvormen, zoals een gezinsvervangend tehuis of een hospice is een specifieke regeling opgenomen. Dit is noodzakelijk omdat dergelijke woonvormen afwijken van de reguliere bewoning door een gezin of een daarmee vergelijkbaar vast samenlevingsverband (samenwoning, eenpersoonshuishouden). Het onderscheid vloeit in de bijzondere woonvormen veelal voort uit de zorgcomponent die een essentieel onderdeel van de woonvorm uitmaakt. Dit heeft doorgaans twee effecten op de omgeving: extra verkeers- en parkeerdruk door personeel en bezoekers en ander woonmilieu (hinder, gewenste rust). Om deze redenen is er sprake van afwijkende effecten op het woon- en leefmilieu dan bij reguliere bewoning en is een omgevingsvergunning nodig voor het toestaan van bijzondere woonvormen.

## 6.5 Regeling overige bestemmingen

Hieronder volgt een beschrijving van de regeling per bestemming.

## 6.5.1 Agrarisch

De gronden binnen deze bestemming zijn bestemd voor agrarisch grondgebruik en agrarische bedrijfsuitoefening. Voor zover gelegen binnen het op de verbeelding aangegeven gebied kunnen de gronden ook gebruikt worden voor het realiseren van een bergbezinkbassin.

# 6.5.2 Bedrijf - 2

Er bestaan verschillende soorten bestemmingen Bedrijf (Bedrijf-1, Bedrijf-2, enzovoorts) binnen de standaard van de gemeente Roosendaal. In het bestemmingsplan Bulkstraat is slechts één bedrijfsbestemming toegepast voor de bedrijvenstrook in het zuiden van het plangebied. Binnen deze bestemming zijn bedrijven in de milieucategorieën 1 en 2 en bedrijfswoningen mogelijk.

De bedrijfswoningen zijn, in verband met het aspect geluid, slechts in een gedeelte van het bestemmingsvlak toegestaan.

## 6.5.3 Groen

De gronden binnen deze bestemming zijn onder meer bestemd voor beplantingen, bermen en structureel groen. Binnen deze bestemming mogen uitsluitend gebouwen ten behoeve van speel-, spel- en daarmee vergelijkbare sportvoorzieningen en algemeen nut worden gerealiseerd en bouwwerken, geen gebouwen zijnde.

In de bestemming 'Groen' is eveneens een functieaanduiding 'waterberging' opgenomen om aan te geven dat de retentieopgave van de nieuwe bebouwing ook in deze bestemming wordt gerealiseerd.

#### 6.5.4 Verkeer

De gronden binnen deze bestemming zijn onder meer bestemd voor wegen, opstelstroken en busstroken daar niet onder begrepen, vervolgens: voet- en fietspaden, speel-, spel- en daarmee vergelijkbare sportvoorzieningen, niet zijnde sportvoorzieningen in clubverband, beplantingen, bermen, watergangen en andere waterpartijen, voorzieningen ten behoeve van algemeen nut, zoals bergbezinkbassins en transformatorhuisjes, en afvalinzameling, parkeerplaatsen, geluidswerende voorzieningen en daarbij behorende beplantingen kunstwerken en kunstobjecten.

#### 6.5.5 Water

De gronden binnen deze bestemming zijn onder meer bestemd voor watergangen en andere waterpartijen. Verder zijn bermen en beplantingen toegelaten.

Ook zijn binnen deze bestemming voorzieningen ten behoeve van algemeen nut, zoals bergbezinkbassins, transformatorhuisjes en vergelijkbare voorzieningen, toegelaten alsmede kunstwerken en kunstobjecten.

In het bestemmingsplan 'Bulkstraat' is ervoor gekozen om alle (ondergrondse) waterlopen te bestemmen als water, mede om het belang van deze waterlopen te benadrukken.

## 6.5.6 Leiding - Gas

De bestemming Leiding is een dubbelbestemming ter bescherming van de in het plangebied aanwezige gasleiding. Het opgenomen (omgevings)vergunningenstelsel voorziet in het voorkomen van onveilige situaties. Daarnaast heeft het aangeven van de leidingen op de verbeelding ook een signalerende werking.

# 6.5.7 Waarde - Archeologie

Een groot gedeelte van het plangebied is mede bestemd voor de bescherming van archeologische waarden. Het opgenomen vergunningenstelsel voorziet in de bescherming van mogelijke archeologische waarden. Indien uit nader archeologisch onderzoek blijkt dat er geen archeologische waarden te verwachten zijn, kunnen bepaalde werkzaamheden en bouwactiviteiten plaatsvinden zonder dat daarvoor een omgevingsvergunning nodig is.

# Hoofdstuk 7 Economische uitvoerbaarheid

Op grond van de Wet ruimtelijke ordening is de gemeente verplicht om tegelijkertijd met het bestemmingsplan een exploitatieplan vast te stellen. Deze verplichting geldt niet als de situatie zoals genoemd in artikel 6.12 lid 2 Wro zich voordoet en het kostenverhaal anders is voorzien.

Alle te ontwikkelen gronden in het plangebied zijn in bezit van de gemeente. Het opstellen van een exploitatieplan is derhalve niet nodig.

# Hoofdstuk 8 Overleg en inspraak

# 8.1 Overleg

In het kader van het overleg ex artikel 3.1.1 Besluit ruimtelijke ordening is het voorontwerp bestemmingsplan toegezonden aan diverse instanties, waaronder rijks- en gemeentelijke instanties.

# 8.2 Inspraak

Overeenkomstig het bepaalde in de Gemeentelijke Inspraakverordening zijn in de gemeente belanghebbende natuurlijke en rechtspersonen betrokken bij de voorbereiding van dit bestemmingsplan.

De inspraak- en overlegreacties hebben er mede toe geleid dat de ontwerpuitgangspunten voor het stedenbouwkundig plan en het bestemmingsplan zijn gewijzigd. Voor de verwerking van de inspraak en het overleg wordt verwezen naar het inspraak- en overlegrapport. Dit rapport is als bijlage bij dit bestemmingsplan gevoegd.