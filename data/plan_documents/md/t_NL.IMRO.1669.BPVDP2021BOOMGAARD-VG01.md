III. Toelichting

#### **INHOUDSOPGAVE**

| HOOFDSTUK 1.                                                                                                | INLEIDING                                                                                                                                                                                                                                                                                                                                            | 1                                                                          |
|-------------------------------------------------------------------------------------------------------------|------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|----------------------------------------------------------------------------|
| 1.1.<br>1.2.<br>1.3.<br>1.4.                                                                                | Aanleiding planherziening<br>Ligging, begrenzing en juridische status van het plangebied<br>Bij het plan behorende stukken<br>Leeswijzer                                                                                                                                                                                                             | 1<br>1<br>2<br>3                                                           |
| HOOFDSTUK 2                                                                                                 | GEBIEDSBESCHRIJVING                                                                                                                                                                                                                                                                                                                                  | 4                                                                          |
| 2.1.<br>2.2.                                                                                                | Ontstaansgeschiedenis en ruimtelijke structuur<br>Functionele structuur                                                                                                                                                                                                                                                                              | 4<br>4                                                                     |
| HOOFDSTUK 3                                                                                                 | BELEIDSKADER                                                                                                                                                                                                                                                                                                                                         | 5                                                                          |
| 3.1.<br>3.2.<br>3.3.<br>3.4.                                                                                | Rijksbeleid<br>Provinciaal beleid<br>Regionaal beleid<br>Gemeentelijk beleid                                                                                                                                                                                                                                                                         | 5<br>7<br>9<br>10                                                          |
| HOOFDSTUK 4                                                                                                 | RANDVOORWAARDEN                                                                                                                                                                                                                                                                                                                                      | 14                                                                         |
| 4.1.<br>4.1.1.<br>4.1.3.<br>4.1.4.<br>4.2.<br>4.3.<br>4.4.<br>4.5.<br>4.6.<br>4.7.<br>4.8.<br>4.9.<br>4.10. | Milieuwetgeving<br>Bodem<br>Luchtkwaliteit<br>Milieuzonering/bedrijvigheid en geur<br>Externe veiligheid<br>Waterhuishouding<br>Archeologie<br>Cultuurhistorie<br>Flora en fauna<br>Landschapswaarden<br>Verkeer en parkeren<br>Gezondheidsaspect in verband met aanwezige geitenhouderij te Vlodrop<br>Vormvrije m.e.r.-beoordeling / m.e.r.-plicht | 14<br>14<br>16<br>17<br>19<br>20<br>21<br>22<br>23<br>25<br>25<br>26<br>27 |
| HOOFDSTUK 5                                                                                                 | PLANBESCHRIJVING                                                                                                                                                                                                                                                                                                                                     | 28                                                                         |
| 5.1.<br>5.2.                                                                                                | Uitgangspunten en doelstellingen van het plan<br>Ruimtelijke hoofdopzet                                                                                                                                                                                                                                                                              | 28<br>28                                                                   |
| HOOFDSTUK 6                                                                                                 | PLANOPZET                                                                                                                                                                                                                                                                                                                                            | 30                                                                         |
| 6.1.<br>6.2.<br>6.2.1.<br>6.2.2.<br>6.2.3.                                                                  | Feitelijke planopzet<br>Juridische planopzet<br>Planvorm<br>Verbeelding<br>Planregels                                                                                                                                                                                                                                                                | 30<br>30<br>30<br>30<br>30                                                 |
| HOOFDSTUK 7                                                                                                 | UITVOERBAARHEID                                                                                                                                                                                                                                                                                                                                      | 33                                                                         |
| 7.1.<br>7.2.<br>7.2.1.<br>7.2.2.                                                                            | Economische uitvoerbaarheid en kostenverhaal<br>Maatschappelijke uitvoerbaarheid<br>Overleg ex artikel 3.1.1 Bro<br>Zienswijzenprocedure                                                                                                                                                                                                             | 33<br>33<br>34<br>34                                                       |
| HOOFDSTUK 8                                                                                                 | BIJLAGEN                                                                                                                                                                                                                                                                                                                                             | 35                                                                         |

# <span id="page-2-2"></span>**HOOFDSTUK 1. INLEIDING**

## <span id="page-2-0"></span>**1.1. Aanleiding planherziening**

Het voorliggende plan heeft betrekking op het verkrijgen van een bouwtitel ten behoeve van de realisering van een levensloopbestendige woning op een deel van het perceel gelegen aan de Boomgaardstraat 12 te Vlodrop, kadastraal bekend als Vlodrop sectie F, nummer 605. Het perceel valt onder het bestemmingsplan "1 e herziening Kernen Roerdalen" met de bestemming "Wonen". Binnen die bestemming mogen geen nieuwe woningen worden gebouwd. Het perceel is nu o.a. bebouwd met een schuur, die gedeeltelijk gesloopt gaat worden.

Per brief van 13 april 2021 heeft de gemeente Roerdalen zich bereid verklaard onder nadere voorwaarden medewerking te verlenen aan een partiële herziening van het bestemmingsplan "1e herziening Kernen Roerdalen". Voor de gewenste ontwikkeling, d.w.z. het verkrijgen van een bouwtitel voor het oprichten van een woning, dient een ruimtelijke procedure doorlopen te worden, omdat het vigerende bestemmingsplan geen afwijkings- of wijzigingsbevoegdheid bevat.

## <span id="page-2-1"></span>**1.2. Ligging, begrenzing en juridische status van het plangebied**

#### *Ligging*

De locatie is gelegen aan de Boomgaardstraat 12, dit is een woonstraat in de kern Vlodrop die aanhaakt op de Markt, welke de verbinding vormt naar Etsberg en Herkenbosch. De locatie is kadastraal bekend als gemeente Vlodrop, sectie F, nr. 605 (ged.) en heeft een oppervlakte van circa 203 m2 . Momenteel is de locatie bebouwd met een schuur. Na sloop van de schuur zal ter plaatse een levensloopbestendige en energie neutrale woning worden gerealiseerd. Op afbeelding 1 is de globale begrenzing van het plangebied weergegeven.

*Afbeelding 1: Ligging plangebied (bron: PDOK viewer en kadaster)*

# *Begrenzing*

Het plangebied bevindt zich in het zuidwesten van de kern Vlodrop en wordt aan de zuidzijde begrensd door bestaande bebouwing in de vorm van bijgebouwen, aan de westzijde door de Boomgaardstraat/Markt, aan de noordzijde door woningen met tuin en aan de oostzijde door een woning aan de Boomgaardstraat 12. Onderstaand is het plangebied weergegeven met de kadastrale begrenzing en de nieuwe bebouwing.

*Afbeelding 2: Plangebied in rood kader en perceel sectie F, nr. 605*

#### *Juridische status*

Het vigerende bestemmingsplan "1 e herziening Kernen Roerdalen" kent aan de locatie de bestemming "Wonen" toe zonder bouwvlak. Het verzoek voor de bouw van een woning is in strijd met het bestemmingsplan. Om de realisatie van de woning op het perceel mogelijk te maken zal een nieuw bestemmingsplan opgesteld moeten worden.

# <span id="page-3-0"></span>**1.3. Bij het plan behorende stukken**

Het voorliggende plan omvat de volgende hoofdonderdelen:

- 1. De planregels.
- 2. De verbeelding.
- 3. Toelichting behorend bij het plan met deelonderzoeken, planbeschrijving en planmotivatie.

Als separate bijlagen bij de toelichting zijn een bodemonderzoek en een akoestisch onderzoek ingesloten.

# <span id="page-4-0"></span>**1.4. Leeswijzer**

Achtereenvolgens komt in de hoofdstukken het volgende aan de orde:

Hoofdstuk 2 omvat een gebiedsbeschrijving van de locatie.

Hoofdstuk 3 geeft een beschrijving van de verschillende beleidskaders.

Hoofdstuk 4 gaat in op de onderzoeksaspecten voor de locatie, met de daarbij behorende randvoorwaarden en mogelijke belemmeringen.

Hoofdstuk 5 behandelt de toekomstige planologische situatie.

Hoofdstuk 6 omvat de juridische planopzet.

Hoofdstuk 7 handelt over de economische uitvoerbaarheid van het plan, het wettelijk overleg en de procedure.

Hoofdstuk 8 omvat de bijlagen waarin de (deel)onderzoeken zijn opgenomen.

# <span id="page-5-1"></span>**HOOFDSTUK 2 GEBIEDSBESCHRIJVING**

#### <span id="page-5-2"></span>**2.1. Ontstaansgeschiedenis en ruimtelijke structuur**

Het plangebied is gesitueerd in de kern Vlodrop van de gemeente Roerdalen. Vlodrop is met ongeveer 2.500 inwoners het kleinste kerkdorp van de gemeente Roerdalen. Het dorp ligt langs de rivier de Roer, aan de Duitse grens tussen Roermond en Heinsberg.

De Boomgaardstraat vormt vanaf de Markt niet de hoofdverbinding naar Etsberg/Duitse grens. De doorgaande route loopt via de Angsterweg-Markt-Grootestraat.

Het plangebied wordt omringd door woningen met een uiteenlopende vormgeving, bestaande uit een of twee bouwlagen met kap, dit alles in dorps karakter.

 Uit het uitgevoerde bodemonderzoek (zie paragraaf 5.2.) is gebleken dat de locatie vanaf 1936 bebouwd is geweest.

#### <span id="page-5-0"></span>**2.2. Functionele structuur**

De Boomgaardstraat is een woonstraat met een 30 km-zone, net als alle andere wegen in de kern van Vlodrop. In de omgeving van het plangebied is wonen de hoofdfunctie. De dorpsvoorzieningen, waaronder detailhandel en horeca, bevinden zich op enige afstand van het plangebied aan de Markt en omgeving. Het plangebied ligt aan de voorzijde ingeklemd tussen de bestaande woningen Boomgaardstraat 10 en 12. Onderstaand zijn enkele afbeeldingen van het plangebied en de omgeving opgenomen.

*Afbeelding 3: Zicht op Boomgaardstraat 10 en 12 richting Roer* 

*Afbeelding 4: Zicht op te slopen schuur en woning Boomgaardstraat 12* 

# <span id="page-6-0"></span>**HOOFDSTUK 3 BELEIDSKADER**

In dit hoofdstuk zullen de verschillende beleidskaders beschreven worden. Achtereenvolgens wordt het rijksbeleid, het provinciale beleid (Provinciaal Omgevingsplan Limburg 2014), het regionaal en gemeentelijk beleid behandeld.

## <span id="page-6-1"></span>**3.1. Rijksbeleid**

# *Nationale Omgevingsvisie (NOVI)*

Voor het plan is vanuit de nationale beleidskaders de Nationale Omgevingsvisie, kortweg de NOVI van belang. Op 11 september 2020 heeft het Rijk vooruitlopend op de inwerkingtreding van de Omgevingswet de Nationale Omgevingsvisie (NOVI) vastgesteld.

De NOVI vervangt op Rijksniveau de Structuurvisie Infrastructuur en Ruimte (SVIR) in het kader van de nieuwe Omgevingswet. Naar verwachting treedt de Omgevingswet op 1 juli 2022 in werking. De Omgevingswet bundelt alle huidige wetten over de leefomgeving. Daarbij hoort ook een rijksvisie op de leefomgeving: de NOVI. Met de NOVI geeft het kabinet richting aan grote opgaven waardoor Nederland de komende 30 jaar verandert.

Aan de hand van een toekomstperspectief voor 2050 brengt de NOVI de langetermijnvisie van het Rijk in beeld. Op nationale belangen wil het Rijk sturen en richting geven. Dit komt samen in vier prioriteiten:

- Ruimte voor klimaatadaptatie en energietransitie
- Duurzaam economisch groeipotentieel
- Sterke en gezonde steden en regio's
- Toekomstbestendige ontwikkeling van het landelijk gebied

De NOVI benoemt de volgende nationale belangen:

- 1. Bevorderen van een duurzame ontwikkeling van Nederland als geheel en van alle onderdelen van de fysieke leefomgeving.
- 2. Realiseren van een goede leefomgevingskwaliteit.
- 3. Waarborgen en versterken van grensoverschrijdende en internationale relaties.
- 4. Waarborgen en bevorderen van een gezonde en veilige fysieke leefomgeving.
- 5. Zorg dragen voor een woningvoorraad die aansluit op de woonbehoeften.
- 6. Waarborgen en realiseren van een veilig, robuust en duurzaam mobiliteitssysteem.
- 7. In stand houden en ontwikkelen van de hoofdinfrastructuur voor mobiliteit.
- 8. Waarborgen van een goede toegankelijkheid van de leefomgeving.
- 9. Zorg dragen voor nationale veiligheid en ruimte bieden voor militaire activiteiten.
- 10. Beperken van klimaatverandering.
- 11. Realiseren van een betrouwbare, betaalbare en veilige energievoorziening, die in 2050 CO₂-arm is, en de daarbij benodigde hoofdinfrastructuur.
- 12. Waarborgen van de hoofdinfrastructuur voor transport van stoffen via (buis)leidingen.
- 13. Realiseren van een toekomstbestendige, circulaire economie.
- 14. Waarborgen van de waterveiligheid en de klimaatbestendigheid (inclusief vitale infrastructuur voor water en mobiliteit).
- 15. Waarborgen van een goede waterkwaliteit, duurzame drinkwatervoorziening en voldoende beschikbaarheid van zoetwater.
- 16. Waarborgen en versterken van een aantrekkelijk ruimtelijk-economisch vestigingsklimaat.
- 17. Realiseren en behouden van een kwalitatief hoogwaardige digitale connectiviteit.
- 18. Ontwikkelen van een duurzame voedsel- en agroproductie.
- 19. Behouden en versterken van cultureel erfgoed en landschappelijke en natuurlijke kwaliteiten van (inter)nationaal belang.
- 20. Verbeteren en beschermen van natuur en biodiversiteit.
- 21. Ontwikkelen van een duurzame visserij.

Bij het voorliggende initiatief is sprake van een dermate kleinschalige ontwikkeling dat geen belangen in het geding zijn. De beoogde ontwikkeling is dan ook niet in strijd met de nationale belangen zoals verwoord in de NOVI.

## *Besluit algemene regels ruimtelijke ordening (Barro)*

In het Barro zijn de nationale belangen die juridische borging vereisten opgenomen. De AMvB Ruimte is gericht op doorwerking van de nationale belangen in bestemmingsplannen. In het Barro staat aan welke regels de gemeenten en provincies zich moeten houden bij het opstellen van ruimtelijke plannen.

Het Barro heeft gezien de aard en kleinschaligheid van het project geen gevolgen voor het planvoornemen.

#### *Besluit ruimtelijke ordening (Ladder voor duurzame verstedelijking)*

Bij het voorliggende plan dient een zorgvuldige afweging en transparante besluitvorming plaats te vinden. Dit moet met behulp van de "ladder van duurzame verstedelijking" worden onderbouwd, conform artikel 3.1.6. van het Besluit ruimtelijke ordening (Bro). De Ladder is wettelijk verankerd in het Bro. Overheden moeten op grond van het Bro alle nieuwe stedelijke ontwikkelingen motiveren aan de hand van de treden van de Ladder. De Ladder voor duurzame verstedelijking is verankerd in het Bro in de artikelen 1.1.1 en 3.1.6. De motiveringsplicht is onder meer van toepassing op woningbouw.

Indien sprake is van een nieuwe stedelijke ontwikkeling van enige omvang, dan zal in de toelichting van het ruimtelijk plan de Ladder voor duurzame verstedelijking op juiste wijze moeten worden toegepast. Het project voor de realisering van één woning dient op grond van de jurisprudentie van de Afdeling Bestuursrechtspraak d.d. 28 juni 2017 (uitspraak 201608869/1/R3) niet als een nieuwe stedelijke ontwikkeling beschouwd te worden. Op 28 juni 2017 heeft de Afdeling een overzichtsuitspraak gedaan over de ladder voor duurzame verstedelijking.

De uitspraak bevat de hoofdlijnen van de jurisprudentie van de Afdeling over de eisen waaraan een bestemmingsplan, dat een nieuwe stedelijke ontwikkeling mogelijk maakt, moet voldoen. Voor woningbouw is het volgende bepaald:

*"Wanneer een bestemmingsplan voorziet in niet meer dan 11 woningen, die gelet op hun onderlinge afstand als één woningbouwlocatie als bedoeld in artikel 1.1.1, eerste lid, van het Bro, kunnen worden aangemerkt, kan deze ontwikkeling in beginsel niet als een stedelijke ontwikkeling worden aangemerkt".* 

Verdere toepassing van de ladder is derhalve niet aan de orde.

De locatie is niet gelegen in het stroomvoerend of bergend regime van de Maas. De Beleidslijn Grote Rivieren vormt daarmee geen toetsingskader.

Bij de voorbereiding van het voorliggende plan is de wettelijk voorgeschreven procedure gevolgd. Daarmee is een zorgvuldige afweging van belangen en transparante besluitvorming verzekerd. De kleinschalige planontwikkeling voor het bouwen van de woning is geen rijksverantwoordelijkheid en er zijn geen directe rijksdoelen in het geding. Het rijksbeleid heeft geen directe doorwerking op de ontwikkeling van het plangebied welke gericht is op het verkrijgen van een bouwtitel.

# <span id="page-8-0"></span>**3.2. Provinciaal beleid**

Voor de provinciale beleidskaders zal ingegaan worden op de Omgevingsverordening Limburg 2014 en de Provinciale Omgevingsvisie Limburg (POVI). De POVI vervangt het in 2014 vastgestelde Provinciaal Omgevingsplan Limburg (POL 2014). Tevens wordt ingegaan op de ontwerp-Omgevingsverordening Limburg 2021.

## *Omgevingsverordening Limburg 2014*

Het principe van een duurzame verstedelijking en de toepassing van de ladder voor duurzame verstedelijking is in Omgevingsverordening Limburg vastgelegd. Op 11 november 2016 hebben Provinciale Staten van Limburg de Wijzigingsverordening Omgevingsverordening Limburg 2014 vastgesteld. Met de Wijzigingsverordening Omgevingsverordening Limburg 2014 wordt nu, zoals in POL2014 is vastgelegd, invulling gegeven aan de borging van de bestuursafspraken regionale uitwerking POL 2014 in de Omgevingsverordening door middel van zogenoemde voorzorgsbepalingen.

Als sprake is van een kleinschalige ontwikkeling wordt een uitzondering gemaakt op het begrip nieuwe stedelijke ontwikkeling en is de ladder voor duurzame verstedelijking niet van toepassing. De bouw van één woning is niet aan te merken als een nieuwe stedelijke ontwikkeling in de zin van de ladder volgens de jurisprudentie van de Raad van State (ABRvS 14 januari 2014, ECLI:NL:RVS:2014:156).

Volgens de Omgevingsverordening Limburg 2014 GC08 is het plangebied gesitueerd in het bebouwd gebied regio Midden-Limburg.

Geconcludeerd kan worden dat het project passend is in de Omgevingsverordening Limburg 2014.

#### *Provinciale Omgevingsvisie Limburg (POVI) en de ontwerp-Omgevingsverordening Limburg (2021)*

De Omgevingsvisie Limburg is 1 oktober 2021 vastgesteld door Provinciale Staten van Limburg. De provincie moet beschikken over een Provinciale Omgevingsvisie en Omgevingsverordening in het kader van de nieuwe Omgevingswet. De POVI richt zich op de langere termijn (2030-2050) en beschrijft onderwerpen zoals wonen, bodem, infrastructuur, milieu, ruimtelijke economie, water, natuur, luchtkwaliteit, landschap en cultureel erfgoed. Ook de aspecten gezondheid en een gezonde leefomgeving worden in de Omgevingsvisie meegenomen. De Omgevingsvisie stelt op strategisch niveau de kaders voor het provinciaal handelen bij toekomstige ontwikkelingen en activiteiten. De Omgevingsvisie bevat daarmee belangrijke keuzes ten aanzien van het te voeren beleid en vormt de basis voor verdere uitwerkingen en plannen en programma's.

De zoneringen op grond van het oude POL2014 zijn in POVI overgenomen op de kaart 'Limburgse principes'. In de vastgestelde POVI is onderhavig plangebied gelegen in de zone 'Landelijke kern', zijnde de opvolger van de zone 'Overig bebouwd gebied'. Het geformuleerde beleid in de Omgevingsvisie heeft niet geleid tot aanpassingen van de begrenzing in de bestaande indicatieve kaartbeelden bij het POL2014. Vanuit beleidsmatig oogpunt in relatie tot voorliggende planontwikkeling is er geen sprake van relevante wijzigingen.

*Afbeelding 5: Uitsnede Ontwerp Omgevingsvisie Limburg 2021 met locatie Boomgaardstraat Vlodrop*

Naast de indeling in zoneringen is tevens sprake van diverse provinciale beschermingsgebieden, waartoe op grond van de Omgevingsverordening Limburg 2014 specifieke regelgeving geldt. Het plangebied is gesitueerd in het Milieubeschermingsgebied Roerdalslenk II (ze onderstaande kaart van het POL 2014), waarbij de thema's milieu, milieubeschermingsgebieden en waterkwaliteit centraal staan.

*Afbeelding 6 Milieubeschermingsgebieden volgens Omgevingsverordening Limburg 2014 met locatie*

Naast een verbod in de waterwingebieden en grondwaterbeschermingsgebieden is in de Omgevingsverordening een verbod opgenomen voor diepe boringen in de boringsvrije zones. Aangezien het plan niet gepaard gaat met diepe boringen in de bodem, vormt de ligging in de zone 'Roerdalslenk zone II' geen belemmeringen voor onderhavige ontwikkeling.

Na de vaststelling van de Omgevingsvisie is, op basis van die inhoud, ook de volgende stap voor de Omgevingsverordening reeds gezet. Het ontwerp van de Omgevingsverordening Limburg (2021) lag van 7 juni tot en met 19 juli 2021 voor eenieder ter inzage. Op basis van de ontvangen zienswijzen kan de inhoud van de verordening nog gewijzigd worden. Uiteindelijk zullen Provinciale Staten de Omgevingsverordening Limburg (2021) vaststellen. Dat zal naar verwachting in december 2021 zijn. De inwerkingtreding van de nieuwe Omgevingsverordening is gelijk aan de inwerkingtreding van de Omgevingswet: 1 juli 2022. Tot die tijd blijft de huidige Omgevingsverordening van kracht.

#### *Provinciaal belang*

Voor alle ruimtelijke ontwikkelingen bij het thema "Wonen" buiten het "bestaand bebouwd gebied" is vooroverleg met de provincie noodzakelijk. Daarnaast geldt dat ook dat bij alle ontwikkelingen binnen bestaand bebouwd gebied die (nog) niet zijn opgenomen in de regionale programmering vooroverleg noodzakelijk is. Het plan is aangeboden voor vooroverleg bij de Provincie (zie paragraaf 7.2.1.)

# <span id="page-10-0"></span>**3.3. Regionaal beleid**

De gemeenteraad van Roerdalen heeft op 4 juli 2019 de Structuurvisie Wonen Midden-Limburg 2018 tot en met 2021 vastgesteld.

De structuurvisie heeft betrekking op het gehele grondgebied van de gemeente Roerdalen. In deze structuurvisie wordt de gewenste ruimtelijke ontwikkelingsrichting ten aanzien van het beleidsveld 'Wonen' voor de korte termijn (2018 tot en met 2021) en met een doorkijk naar de lange termijn vastgelegd. De Structuurvisie is een samenhangende rapportage, met daarin opgenomen de kwantitatieve en kwalitatieve ontwikkelingsrichtingen, uitgewerkt op gemeentelijk niveau. De Structuurvisie is vastgesteld door de zeven afzonderlijke gemeenteraden van Midden-Limburg.

De Structuurvisie geeft richting aan de kwalitatieve en kwantitatieve opgave waar de gemeente woningbouw de komende jaren wenselijk vindt en de wijze waarop het aantal woningbouwplannen wordt afgestemd op de behoefte. Dit betekent dat er keuzes gemaakt worden over waar wel en waar geen woningen meer gewenst zijn.

De resultaten van het regionale woningmarktonderzoek zijn vertaald in kwaliteitsenveloppen per gemeente. De kwaliteitsenveloppen geven op hoofdlijnen een beeld van de kwantitatieve en kwalitatieve woningbehoefte in de diverse kernen van de gemeenten en vormen samen met de opgestelde factsheets, als uitkomst van het woningmarktonderzoek per gemeente en per kern, de basis voor de beoordeling van bestaande en nieuwe woningbouwplannen.

Het plan betreft een inbreiding in het bebouwd gebied van de kern Vlodrop en maakt geen onderdeel uit van een groter bestaand plangebied of een toekomstig plangebied. Het plan, dat gericht is op het segment levensloopbestendig, wordt in het kader van de Structuurvisie als kansrijk gekwalificeerd. Vanuit volkshuisvestelijk oogpunt is het plan door de gemeente positief beoordeeld vanuit de behoefte aan dit type woning. De realisatie van de woning is haalbaar op de gronden die in eigendom zijn bij de initiatiefnemer.

Het woningbouwinitiatief dient te voldoen aan minimaal 3 van de 5 criteria uit de Kwaliteitszeef, zoals bedoeld in de 'Structuurvisie Wonen Midden-Limburg 2018-2021':

- a. Er moet sprake zijn van inbreiding.
- b. Bestaand vastgoed wordt hergebruikt.
- c. Er moet sprake zijn van een herstructureringslocatie.
- d. Het plan moet onderscheidend zijn op basis van duurzaamheid.
- e. Er moet sprake zijn van levensloopbestendig wonen.

Het plan voldoet aan 3 (a, d en e) van de 5 de criteria uit de kwaliteitszeef. Er is sprake van een inbreidingslocatie in de kern van Vlodrop. De verouderde bebouwing van een schuur wordt gesloopt en vervangen door nieuwbouw, die beter past in de omgeving. Tot slot is de woning levensloopbestendig met tevens een duurzaam karakter (energie-neutrale investeringen).

Volgens het uitgevoerde woningmarktonderzoek in het kader van de Structuurvisie is er voor de kern Vlodrop behoefte aan grondgebonden seniorenwoningen in de koopsector. Daarmee is het plan voor de nieuwe woning passend in de kwaliteitsenvelop van de gemeente Roerdalen en specifiek voor de kern Vlodrop conform bijlage 5 van de Structuurvisie.

Geconcludeerd kan worden dat het plan inpasbaar is binnen het regionale beleidskader van de Structuurvisie.

# <span id="page-11-0"></span>**3.4. Gemeentelijk beleid**

Voor het gemeentelijk beleid zal achtereenvolgens ingegaan worden op:

- 1. Omgevingsvisie Roerdalen 2050.
- 2. Beleidsregel compensatie woningbouwinitiatieven gemeente Roerdalen 2019.
- 3. Bestemmingsplan "1e herziening Kernen Roerdalen".

#### *Ad.1. Omgevingsvisie Roerdalen 2050.*

Op 1 juli 2022 treedt de Omgevingswet in werking. De Omgevingswet vereenvoudigt de huidige regels en voegt ze samen. De Omgevingswet voegt 26 wetten in het ruimtelijke domein samen tot één wet. Alle regels over de fysieke leefomgeving vallen dan onder één wet. Met deinwerkingtreding van de Omgevingswet doen ook enkele nieuwe beleidsinstrumenten hun intrede.

Op 8 juli 2021 heeft de gemeenteraad de Omgevingsvisie Roerdalen 2050 vastgesteld. Dit is een beleidsinstrument met strategische hoofdkeuzen van beleid voor de fysieke leefomgeving voor de lange termijn. Deze visie is gericht op de kwaliteit en ontwikkeling buiten (onze fysieke leefomgeving) voor de lange termijn. De omgevingsvisie wordt daarna uitgewerkt in één omgevingsplan. Hierin komen alle gemeentelijke regels te staan, die maken wat er mogelijk is in een gebied. Het omgevingsplan vervangt de bestemmingsplannen en verschillende verordeningen over geluid, milieu, water en gezondheid.

In de omgevingsvisie is een van de thema's "Wonen in Roerdalen". Voor nieuwe bouwplannen geldt dat deze moeten passen binnen het dorpse karakter van Roerdalen. De focus ligt daarnaast op het bouwen binnen de bestaande kern en voor eigen behoefte. Met de levensloopbestendige woning binnen de kern van Vlodrop voldoet het plan aan de omgevingsvisie Roerdalen 2050.

## *Ad. 2. Beleidsregel compensatie woningbouwinitiatieven gemeente Roerdalen 2019.*

Op 12 december 2019 is de beleidsregel "Compensatie woningbouwinitiatieven gemeente Roerdalen (2019)" door de gemeenteraad vastgesteld. De beleidsregel is een verdere uitwerking van de Structuurvisie Wonen.

De beleidsregel "Compensatie woningbouwinitiatieven gemeente Roerdalen (2019)" is een uitvoeringsinstrument van de Structuurvisie Wonen Midden-Limburg 2018-2021, waarmee het mogelijk blijft om woningtoevoegingen financieel te compenseren in plaats van fysieke compensatie door de sloop van een andere woning. De beleidsregel geldt voor nieuwe woningen die niet op de planvoorraadlijst staan.

Voorafgaand aan de toepassing van de financiële compensatie vindt altijd een ruimtelijke beoordeling plaats om te beoordelen of het de juiste plaats is voor een woningtoevoeging en het de juiste woning betreft (de juiste woning op de juiste plaats). Het plan wordt daarom getoetst aan de voorwaarden van de beleidsregel. Slechts na het positief doorlopen van de ruimtelijke toets kan er sprake zijn van compensatie voor de woningtoevoeging.

De beleidsregel wordt enkel toegepast indien wordt voldaan aan de volgende voorwaarden: *1. De ruimtelijke kwaliteit en de locatie van het initiatief wordt door de gemeente akkoord bevonden.* 

De levensloopbestendige woning in 2 bouwlagen met een kap dient als passend beschouwd te worden in het huidige straatbeeld van de Boomgaardstraat, de nieuwe woning ligt in het verlengde van de voorgevel van Boomgaardstraat 12.

#### **Toelichting**

De beoogde ontwikkeling voor de nieuwe woning is eveneens ruimtelijk aanvaardbaar vanwege het inbreidingskarakter. Op de onderstaande tekening is de situering van de woning weergegeven:

*Afbeelding 7: Situering nieuwe woning op perceel sectie F, nr. 605*

2. *Er qua woningbouwprogramma aantoonbaar rekening wordt gehouden met de kwaliteitsenvelop voor de gemeente Roerdalen zoals opgenomen in bijlage 5 van de Structuurvisie Wonen Midden-Limburg 2018-2021.*

Het plan voorziet in de behoefte van een grondgebonden seniorenwoning in de koopsector en is passend in de kwaliteitsenvelop.

*3. Het gaat om de toevoeging van maximaal 20 woningen per project.*  Het plan voegt 1 woning toe.

*4*. *Door de gemeente wordt geconcludeerd, na bewijsvoering van de initiatiefnemer, dat woningcompensatie door middel van fysieke onttrekking niet mogelijk is én dat het woningbouwinitiatief niet uitgeruild kan worden met plannen waarvoor reeds een omgevingsvergunning is verleend, gebaseerd op een bouwtitel in een vigerend bestemmingsplan en/of een juridisch afdwingbare realisatieovereenkomst is gesloten*.

Voor grondgebonden seniorenwoningen staat het compensatiebedrag op € 0,- in de beleidsregel. Het fysiek compenseren behoort niet tot de mogelijkheden in de kern van Vlodrop, waar de woningmarkt inmiddels ook schaarste kent. Tevens kan het plan niet worden uitgeruild tegen een plan waarvoor een vastgestelde bouwtitel is verleend. Het opkopen van een woning is niet financieel haalbaar voor de initiatiefnemer, die zijn eigen woning aan de Boomgaardstraat 10 verkoopt.

*5*. *Het woningbouwinitiatief voldoet aan minimaal 3 van de 5 criteria uit de kwaliteitszeef (zoals genoemd in de Structuurvisie Wonen Midden-Limburg 2018-2021:*

- *a. Er moet sprake zijn van inbreiding;*
- *b. Bestaand vastgoed wordt hergebruikt;*
- *c. Er moet sprake zijn van een herstructureringslocatie (oplossen rotte plekken);*
- *d. Het plan moet onderscheidend zijn op basis van duurzaamheid;*
- *e. Er moet sprake zijn van levensloopbestendig wonen.*

Het plan voldoet aan 3 (a, d en e) van de 5 de criteria uit de kwaliteitszeef. Er is sprake van een inbreidingslocatie in de kern van Vlodrop. De verouderde bebouwing van een schuur wordt vervangen door nieuwbouw die beter past in de omgeving. De woning zal een duurzaam karakter (extra energie-neutrale investeringen) hebben. Verder is de woning levensloopbestendig van aard.

Een grondgebonden seniorenwoning in het kader van de genoemde beleidsregel moet passen binnen de volgende definitie: *"woning met een bruto vloeroppervlak van maximaal 120 m2 en met maximaal 3 kamers (woonkamer en slaapkamers) en alle basisvoorzieningen (slaapkamer, badkamer, keuken) op de begane grond, inclusief eventuele inpandige berging"*. De woning is passend binnen de gegeven definitie.

Omdat er in het plan sprake is van het toevoegen van een nieuwe woning in de bebouwde kom op een perceel zonder bouwaanduiding is in beginsel het LKM(+) daarop van toepassing. Het LKM vond zijn grondslag in de Structuurvisie Roerdalen 2030. Met de inwerkingtreding van de Omgevingsvisie Roerdalen 2050 is het kwaliteitskader Roerdalen hiervoor in de plaats gekomen. Dit is opgenomen in module 12 van tabel 2 van bijlage II bij de Omgevingsvisie 2050. Per vierkante meter extra bouwvlak of vierkante meter aan hoofdgebouw geldt een bijdrage van € 35,-.

#### *Ad. 3. Vigerend bestemmingsplan "1 e herziening Kernen Roerdalen".*

Het plangebied is gelegen in het vastgestelde bestemmingsplan "1 e herziening Kernen Roerdalen" (raadsbesluit 17 juni 2016). Voor het perceel geldt de enkelbestemming "Wonen" volgens artikel 17. Volgens de bouwregels zijn er niet meer woningen toegestaan dan aanwezig en bestemd middels bouwvlak op de eerste dag van de inwerkingtreding van dit bestemmingsplan. Nieuwe woningen mogen uitsluitend worden opgericht ter plaatse van de aanduiding 'maximum aantal wooneenheden'. Het toevoegen van een nieuwe woning is in strijd met de bouwregels, mede omdat een bouwvlak ter plaatse ontbreekt.

Verder heeft het perceel de dubbelbestemming "Waarde - Archeologie - 4" volgens artikel 26. De voor "Waarde - Archeologie - 4" aangewezen gronden zijn, behalve voor de andere daar voorkomende bestemming(en), mede bestemd voor de bescherming van een terrein met archeologische waarde.

Tenslotte geldt volgens artikel 36.8 "de milieuzone - roerdalslenk 2", waarbij het onder meer verboden is om boorputten op te richten, in exploitatie te nemen of te hebben, dieper dan 30 meter beneden het maaiveld.

Op het plangebied is tevens van toepassing het "Facetbestemmingsplan Vervallen bestemmingsregeling huisvesting (buitenlandse) werknemers"', vastgesteld op 23 mei 2019. Een facetbestemmingsplan is een bestemmingsplan waarbij het (onderliggende) geldende bestemmingsplan ook na de vaststelling van het facetbestemmingsplan van kracht blijft. Met deze regeling wil de gemeente de huisvesting van arbeidsmigranten in beeld hebben, daarop controle houden en de richting bepalen. Het is een beleidskader afgestemd op de maatschappelijke ontwikkelingen, huisvestingsrichtlijnen en ruimtelijke ordening.

*Afbeelding 8 : Kaartfragment verbeelding bestemmingsplan "1e herziening Kernen Roerdalen" met locatie* 

Geconcludeerd kan worden dat het plan passend is binnen de gemeentelijke beleidskaders, uitgezonderd het vigerend bestemmingsplan en tevens stedenbouwkundig verantwoord is met een inbreiding in het bebouwde gebied.

# <span id="page-15-0"></span>**HOOFDSTUK 4 RANDVOORWAARDEN**

Voor het bepalen van de effecten van de planwijziging is het van belang na te gaan of de wijziging zal leiden tot een aantasting van de ruimtelijke structuur en van de aanwezige functies ter plaatse. De ruimtelijke gevolgen vanuit de omgeving op het project en omgekeerd staan centraal, met een toets van mogelijke belemmeringen.

Voor de toekomstige situatie zal achtereenvolgens ingegaan worden op de volgende aspecten:

- − milieuwetgeving (bodem, geluid, luchtkwaliteit, milieuzonering/bedrijvigheid en geur);
- − externe veiligheid;
- − waterhuishouding;
- − archeologie;
- − cultuurhistorie;
- − flora en fauna;
- − landschapswaarden;
- − verkeer en parkeren;
- − vormvrije m.e.r.-beoordeling / m.e.r.-plicht;
- − gezondheidsaspect i.v.m. geitenhouderij.

#### <span id="page-15-1"></span>**4.1. Milieuwetgeving**

#### <span id="page-15-2"></span>**4.1.1. Bodem**

Artikel 9 van het Besluit ruimtelijke ordening (Bro) bepaalt dat in het bestemmingsplan rekening gehouden moet worden met de bodemkwaliteit ter plaatse. Het doel van de bodemtoets bij ruimtelijke plannen is de bescherming van de bodem. Een bodemonderzoek moeten worden uitgevoerd om te kunnen beoordelen of de bodem geschikt is voor de geplande functie en of sprake is van een eventuele saneringsnoodzaak.

Met uitzondering van de voorwaarden, genoemd in paragraaf 7.2.2 van de Nota Bodembeheer Maas & Roer, dient voor een bestemmingswijziging altijd een vooronderzoek conform NEN5725 uitgevoerd te worden. Indien uit dit vooronderzoek blijkt dat de locatie onverdacht is voor bodemverontreiniging kan de bodemkwaliteitskaart in combinatie met het vooronderzoek als bewijsmiddel dienen.

Alhoewel de huidige en toekomstige bestemming valt onder de bodemfunctieklasse Wonen en er geen (bodem-)functiewijziging plaats zal vinden, is er voor het plan toch een verkennend bodemonderzoek inclusief vooronderzoek NEN5725 uitgevoerd.

Het verkennend bodemonderzoek Boomgaardstraat (naast) nr. 10 Vlodrop is uitgevoerd door Aeres Milieu BV en bekend onder rapportnummer AM21259 d.d. 19 augustus 2021. Het uitgevoerde bodemonderzoek is ingesloten als **bijlage 1** met de volgende conclusies:

- Tijdens de veldinspectie op de locatie zijn geen waarnemingen gedaan die wijzen op de aanwezigheid van bodemverontreiniging of bronnen van verontreiniging.
- Zuidelijk ter plaatse van boring 3 is een matige verhoging aanwezig in de bodem. Formeel geeft de matige verhoging met koper en zink aanleiding tot het uitvoeren van een nader bodemonderzoek, gezien het toekomstige gebruik als wonen. Voorafgaand aan de herontwikkeling dient vastgesteld te worden of het een lokale puntverhoging betreft. De milieuhygiënische conditie van de bodem ter plaatse van boring 3 op het erf vormt momenteel mogelijk een belemmering voor de voorgenomen herontwikkeling.

Om de matige verhoging in kaart te brengen, dient een nader bodemonderzoek uitgevoerd te worden. In eerste instantie wordt hierbij ter plaatse van boring 3 een grondmonster van de ondergrond genomen. Tevens worden in een straal van 5 meter rondom 4 grondboringen tot ca. 1 m-mv verricht.

Het nader bodemonderzoek is uitgevoerd door Aeres Milieu BV en bekend onder briefrapport AM21259-2 "Nader onderzoek Boomgaardstraat Vlodrop" d.d. 25 oktober 2021 en ingesloten als **bijlage 2.** Uit het nader onderzoek kan het volgende geconcludeerd worden:

- De eerder aangetoonde matige verhoging met koper en zink ter plaatse van boring 3 wordt als een puntverhoging beschouwd. Uit de uitgevoerde boringen en analyses blijkt namelijk dat de rondom aanwezige bovengrond behoudens ter plaatse van boring 102 licht verhoogd is met koper en/of zink. Ter plaatse van boring 102 is een sterke verhoging met koper en/of zink aangetoond tot 1 m-mv. Op basis van de resultaten van het aanvullend onderzoek kan geconcludeerd worden dat ter plaatse van boring 3 en 102 geen sprake is van een geval van ernstige bodemverontreiniging met koper of zink.
- Bij een toekomstig gevoeliger gebruik zoals tuin of indien er ter plaatse grondwerkzaamheden (gaan) plaatsvinden, wordt geadviseerd om de matig en sterk verhoogde bovengrond te ontgraven en af te voeren naar een erkend verwerker. Voor aanvang van deze werkzaamheden dient afstemming plaats te vinden met het bevoegd gezag (gemeente Roerdalen).
- De gemeente Roerdalen heeft zich op het standpunt gesteld, dat voor de bestemmingsplanherziening het voldoende is dat de toelichting aangeeft dat de bodem haar gevoeligste (bodem-)functie (Wonen) blijft behouden en dat daarom een bodemtoets niet noodzakelijk is.

Daarmee is het aspect bodem in voldoende onderbouwd en zijn er geen belemmeringen aanwezig voor de planontwikkeling.

## **4.1.2. Geluid**

Wanneer in een ruimtelijk plan nieuwe geluidgevoelige bestemmingen, zoals woningen, in geluidzones van railtrajecten, wegen en/of industrieterreinen worden gerealiseerd, eist de Wet geluidhinder (Wgh) een akoestische onderbouwing naar de geluidsbelasting op de nieuwe woning ten gevolge van de omliggende spoor- en verkeerswegen en/of gezoneerde industrieterreinen (industrielawaai).

De Wgh stelt dat de geluidsbelasting op de gevels van gevoelige bestemmingen niet hoger mag zijn dan de hoogst toelaatbare waarden. Kan hier niet aan worden voldaan dan is de realisatie van geluidgevoelige bestemmingen niet toegestaan. Blijft de geluidsbelasting onder de voorkeursgrenswaarde, zoals gesteld in de Wgh, dan zijn er akoestisch gezien geen belemmeringen en hoeven er geen procedures gevolgd te worden. Achtereenvolgens zal ingegaan worden op het wegverkeer, de akoestisch afweging vanuit een goede ruimtelijke ordening, het railverkeer en industrielawaai in de omgeving van het plangebied.

#### 1. Wegverkeerslawaai

Conform de Wgh is er aan weerszijde van een weg, met een voorgeschreven snelheid van 50 km/uur of meer, een geluidzone aanwezig. De breedte van de zone wordt bepaald door de randvoorwaarden welke in art. 74 van de Wet geluidhinder worden gesteld. Indien er bij een planwijziging in de zone geluidgevoelige bestemmingen, zoals woningen, worden geprojecteerd, dient onderzocht te worden of de geluidsbelasting (Lden) t.g.v. de weg de voorkeursgrenswaarde van 48 dB overschrijdt.

Is dit het geval dan dient er een hogere grenswaardenprocedure doorlopen te worden, zodat het college van B & W een hogere grenswaarde kan verlenen. Dit kan tot maximaal de hoogst toelaatbare geluidsbelasting, welke in verschillende situaties anders kan zijn.

Een akoestisch onderzoek is niet noodzakelijk omdat het plan niet gelegen is binnen geluidzones van een weg. Echter wordt dit akoestisch onderzoek uitgevoerd in het kader van een goede ruimtelijke ordening, hiervoor zijn de Boomgaardstraat, Smidstraat en Markt opgenomen in het akoestisch onderzoek. Het plangebied is gesitueerd aan de Boomgaardstraat tussen de huisnummers 10 en 12, waarvoor een maximale snelheid geldt van 30 km/uur. Ook voor de overige wegen in de kern Vlodrop geldt maximale snelheid van 30 km/uur. In het kader van een goede ruimtelijke ordening is de Boomgaardstraat toch beschouwd in een akoestisch onderzoek, ook omdat de nieuwe woning dicht op de weg gebouwd zal worden.

Uit het onderzoek, bekend als "Akoestisch onderzoek Boomgaardstraat Vlodrop" onder rapportnummer Rm21046aaA0 d.d. 5 augustus 2021 (**zie bijlage 3**), dient het volgende geconcludeerd te worden:

#### ▪ Boomgaardstraat

De voorkeursgrenswaarde wordt niet overschreden, zou getoetst worden aan de Wet geluidhinder. De geluidbelasting is ten hoogste 52 dB (excl. art. 110g Wgh). Zou de aftrek gehanteerd mogen worden is de belasting 47 dB (incl. art. 110g) waarmee deze waarde onder de voorkeursgrenswaarde ligt.

- Smidstraat
De voorkeursgrenswaarde wordt niet overschreden, zou getoetst worden aan de Wet geluidhinder. De geluidbelasting is ten hoogste 39 dB (excl. art. 110g Wgh).

- Markt
De voorkeursgrenswaarde wordt niet overschreden, zou getoetst worden aan de Wet geluidhinder. De geluidbelasting is ten hoogste 34 dB (excl. art. 110g Wgh). Zou de aftrek gehanteerd mogen worden is de belasting 29 dB (incl. art. 110g) waarmee deze waarde onder de voorkeursgrenswaarde ligt.

Gezien het feit dat de voorkeursgrenswaarde niet wordt overschreden (zou getoetst worden aan de Wgh) hoeven geen aanvullende acties ten aanzien van deze wegen genomen te worden.

Er is sprake van een goed woon- en leefklimaat in de nieuwe woning.

#### 2. Railverkeerslawaai

Het plangebied is niet gesitueerd binnen de zone van een spoorweg.

## 3. Industrielawaai

Het plangebied is niet gelegen binnen een gezoneerd industrieterrein.

Geconcludeerd kan worden dat de planwijziging akoestisch niet belemmerd wordt vanuit het wegverkeerslawaai.

## <span id="page-17-0"></span>**4.1.3. Luchtkwaliteit**

Voor het aspect luchtkwaliteit is het van belang na te gaan of het plan gevolgen heeft voor de luchtkwaliteit ter plaatse. Hoofdstuk vijf van de Wet milieubeheer (Wm) vormt het kader voor de beoordeling van de luchtkwaliteit in de buitenlucht. De Wm spreekt van grenswaarden en plandrempels. Grenswaarden zijn normen waaraan in een bepaald jaar voldaan dient te worden.

Plandrempels zijn normen die jaarlijks strenger worden en langzaam groeien naar het nivo van de uiteindelijk te bereiken grenswaarde. De luchtkwaliteit wordt bepaald door de aanwezige stoffen in de achtergrondconcentratie, de bijdrage vanwege industriële en agrarische activiteiten en de bijdrage vanwege emissies van het verkeer.

De belangrijkste regels over de luchtkwaliteit staan in hoofdstuk 5 (titel 5.2) van de Wet milieubeheer (Wm). Specifieke onderdelen van de wet zijn uitgewerkt in besluiten (AMvB's) en ministeriële regelingen. De kern van titel 5.2 Wm bestaat uit luchtkwaliteitsnormen, gebaseerd op de Europese richtlijnen

Draagt een project "niet in betekenende mate" (NIBM) bij aan de luchtverontreiniging dan is geen toetsing aan de grenswaarden voor luchtkwaliteit nodig. Wel moet altijd sprake zijn van een goede ruimtelijke ordening. De uitvoeringsregels voor NIBM staan in de Algemene Maatregel van Bestuur `Niet in betekenende mate bijdragen' (Besluit NIBM) en de ministeriële regeling NIBM (Regeling NIBM). De Regeling NIBM geeft voor specifieke projecten kwantitatieve grenzen. Zo is een nieuwbouwproject met maximaal 1500 woningen (bij 1 ontsluitingsweg) per definitie NIBM.

Op basis van ervaringen in het verleden blijkt dat kleinschalige plannen vrijwel geen invloed hebben op de lokale luchtkwaliteit. Anderzijds betekent dit ook dat met kleinschalige ingrepen nauwelijks een verbetering van de lokale luchtkwaliteit te realiseren is. Als norm is hierbij aangehouden dat plannen waarvan de invloed op de lokale luchtkwaliteit minder is dan 3% van de grenswaarde voor PM10 en NO2 als niet significant worden aangemerkt. De plannen worden niet relevant geacht voor de lokale luchtkwaliteit.

Bijlage 3A van de Regeling NIBM geeft aan, in welke gevallen een nieuwe woningbouwlocatie in ieder geval NIBM is.

NIBM-grens woningbouwlocaties (voorschrift 3A.2):

3% criterium:

- woningen (netto) bij minimaal 1 ontsluitingsweg;
- 3.000 woningen (netto) bij minimaal 2 ontsluitingswegen met een gelijkmatige verkeersverdeling.

Het plan voorziet in 1 woning. Zowel uit bovenstaande bijlage 3A als het invullen van de NIBM tool berekening (10 vervoersbewegingen per weekdag) blijkt dat het plan NIBM is. Zodanig is het plan als niet significant aan te merken voor de lokale luchtkwaliteit. De voorgestane ontwikkeling is daarmee niet in strijd met het bepaalde in de Wm.

## <span id="page-18-0"></span>**4.1.4. Milieuzonering/bedrijvigheid en geur**

 In het kader van een goede ruimtelijke ordening dient nagegaan te worden of in de omgeving van het plangebied bedrijven dan wel inrichtingen aanwezig zijn die het realiseren van de woning kunnen belemmeren en andersom of de aanwezige bedrijven in de omgeving van de nieuw op te richten woning niet belemmerd worden door het plan.

De woning zelf heeft geen belastende milieueffecten op functies in de omgeving van het plangebied.

#### *Milieuzonering/bedrijvigheid*

Binnen de bebouwde kom van Vlodrop is een aantal verspreid gelegen bedrijven gelegen. Het betreft veelal kleine bedrijven. Deze bedrijven zijn gericht op het uitoefenen van bedrijfsmatige activiteiten die staan vermeld in de categorieën 1 en 2 van de Lijst van bedrijfsactiviteiten behorend bij het vigerend bestemmingsplan "1e herziening Kernen Roerdalen".

Meer grootschalige bedrijvigheid komt voor aan de randen van de kern richting Posterholt en in het buitengebied.

De aanwezige (winkel)bedrijven in de omgeving van het plangebied worden vanuit milieuzonering aanvaardbaar geacht in een gemengd gebied. In het vigerende bestemmingsplan "1 e herziening Kernen Roerdalen" is de aanwezigheid hiervan binnen de bestemmingen "Centrum", "Horeca en "Bedrijven" in het grotere plangebied reeds getoetst op de bestemming "Wonen".

De binnen de kern gelegen bedrijven zijn kleinschalig van aard en zijn over het algemeen goed combineerbaar met de overwegende woonfunctie van de kern. Om mogelijke hinder van bedrijven te voorkomen wordt de daarvoor algemeen aanvaarde VNG-uitgave 'Bedrijven en milieuzonering' (2009) gebruikt. In deze uitgave is de potentiële milieubelasting voor een hele reeks van bedrijven bepaald aan de hand van een aantal milieuaspecten, zoals geur, stof, geluid en gevaar. De milieubelasting is voor die aspecten vertaald in richtlijnen voor aan te houden afstanden tussen milieubelastende en milieugevoelige functies. Deze afstanden kunnen als basis worden gehanteerd, maar zijn indicatief. Het milieuaspect met de grootste afstand is maatgevend en bepaalt in welke milieucategorie een bedrijfstype wordt ingedeeld.

De richtafstanden dienen verder te worden bepaald tussen enerzijds de grens van de bestemming die bedrijven toelaat en anderzijds de uiterste situering van de gevel van een woning die met de in geding zijnde ruimtelijke ontwikkeling mogelijk wordt gemaakt.

Hoe gevoelig een gebied is voor bedrijfsactiviteiten is mede afhankelijk van het omgevingstype. De in de bedrijvenlijst geadviseerde afstanden zijn gericht op het omgevingstype "rustige woonwijk" of een vergelijkbaar omgevingstype, zoals een "rustig buitengebied". Op basis van de 'grootste afstand' tot de woonbebouwing zijn de bedrijven ingedeeld in categorieën. Deze worden weergegeven in onderstaande figuur.

| milieuzonering, VNG) | Milieucategorieën en richtafstanden tot een rustige woonwijk (Bron: Bedrijven en |
|----------------------|----------------------------------------------------------------------------------|

In de directe omgeving van het plangebied zijn geen bedrijven gelegen die een belemmering zouden kunnen vormen voor de nieuwe woning. De nieuwe woning ligt met 90-100 meter ruim buiten de richtafstanden. Daarnaast ligt er al een woonbestemming op het perceel. Hier moeten de omliggende bedrijven al rekening mee houden bij hun bedrijfsvoering. Door het realiseren van een nieuwe woning verandert deze bestemming niet en dus ook niet de ontwikkelmogelijkheden van een bedrijf.

Ten aanzien van het gebruik van gewasbeschermingsmiddelen door agrarische bedrijven in de omgeving kan het volgende gesteld worden. Uit de jurisprudentie van de Afdeling bestuursrechtspraak van de Raad van State volgt dat de Afdeling een afstand van 50 meter tussen gevoelige functies en agrarische bedrijvigheid, waarbij gewasbeschermingsmiddelen worden gebruikt, in het algemeen niet onredelijk vindt. Zie bijvoorbeeld de uitspraak van de Afdeling van 23 juni 2004 (ECLI:NL:RVS:2004:AP3436). Deze vuistregel wordt tot op heden toegepast door de Afdeling in haar jurisprudentie. In dit geval is er meer dan 50 meter tussen de woonfunctie en de agrarische bedrijvigheid.

De afstand tussen het agrarisch perceel aan de achterzijde van het plangebied richting Kasteelweg en de geplande woning is circa 66 meter. Aanvullend wordt nog vermeld dat er in het huidige bestemmingsplan al een woonbestemming op het perceel ligt. Bij het bewerken van weilanden moet een agrariër hier dus al rekening mee houden. Door het realiseren van een nieuwe woning verandert deze bestemming niet.

Vanuit het aspect milieuzonering is er geen belemmering voor het realiseren van de woning.

#### *Geur*

In de nabijheid van het plangebied zijn geen bedrijven dan wel inrichtingen gesitueerd zijn die een belemmering vormen voor de realisatie van de woning vanuit het aspect geur. De veehouderij aan de Kasteelweg 3 te Vlodrop is op voldoende afstand gestiueerd van de nieuwe woning.

## <span id="page-20-0"></span>**4.2. Externe veiligheid**

## *Beleid*

Bij externe veiligheid gaat het om de risico's die samenhangen met het produceren, verwerken, opslaan en vervoeren van gevaarlijke stoffen. Deze risico's doen zich voor rondom risicovolle inrichtingen, zoals transportassen waarover gevaarlijke stoffen worden vervoerd. Hierbij dienen het plaatsgebonden risico (PR) en het groepsrisico (GR) beoordeeld te worden op een eventuele toename als gevolg van een ruimtelijk plan.

Bij het plaatsgebonden risico gaat het om de kans dat een persoon overlijdt als gevolg van een ongeval met gevaarlijke stoffen als deze persoon zich voortdurend en onbeschermd in de nabijheid van de transportas bevindt. Het groepsrisico is de kans dat een groep personen overlijdt als gevolg van een ongeval met gevaarlijke stoffen.

Voor veranderingen van het groepsrisico in een invloedgebied dient een verantwoording afgelegd te worden over de wijze waarop de toelaatbaarheid van de verandering in de besluitvorming is betrokken.

Het beleid voor inrichtingen (bedrijven) is vastgelegd in het "Besluit externe veiligheid inrichtingen" (Bevi) dat op 29 oktober 2004 van kracht is geworden. Dit besluit geeft grenswaarden voor nieuwe en bestaande situaties ten aanzien van het plaatsgebonden risico van inrichtingen, waarin bepaalde gevaarlijke stoffen worden gebruikt, opgeslagen of geproduceerd.

Deze grenswaarde wordt uitgedrukt in de kans per jaar dat een persoon die onafgebroken en onbeschermd op een plaats buiten een inrichting zou verblijven, overlijdt als rechtstreeks gevolg van een ongewoon voorval binnen die inrichting.

Hierbij wordt onderscheid gemaakt tussen kwetsbare objecten en beperkt kwetsbare objecten. Onder kwetsbare objecten worden bijvoorbeeld (zorg)woningen verstaan, terwijl met beperkt kwetsbare objecten wordt gedoeld op bijvoorbeeld kantoren en hotels.

Het externe veiligheidsbeleid voor transport van gevaarlijke stoffen over de weg, het spoor of binnenwateren is vastgelegd in het "Besluit externe veiligheid transportroutes" en de bijbehorende Regeling externe veiligheid transportassen (verder Bevt en Revt, in werking vanaf 1 april 2015)

#### *Omgeving plangebied*

Ten behoeve van de planontwikkeling heeft er een inventarisatie plaatsgevonden van de risicovolle activiteiten, zoals Bevi-bedrijven, buisleidingen en transportroutes voor gevaarlijke stoffen, in of nabij het plangebied op basis van de risicokaart van de Provincie Limburg.

De dichtstbijzijnde risicovolle inrichting is gelegen op een afstand van circa 750 ten zuidoosten van het plangebied, dit betreft tankstation P. Jansen BV aan de Angsterweg 16 met een LPGvulpunt. Het plangebied ligt buiten de plaatsgebonden risicocontour. Gezien deze afstand is er geen invloed op het groepsrisico.

Het plangebied is verder niet gelegen binnen de invloedsgebieden van buisleidingen, spoorwegen en transportroutes voor gevaarlijke stoffen over weg of water.

*Afbeelding 9: Kaartfragment risicokaart Provincie Limburg met locatie/plangebied*

Vanuit het oogpunt van externe veiligheid zijn er geen belemmeringen aanwezig voor de realisering van de woning.

## <span id="page-21-0"></span>**4.3. Waterhuishouding**

In deze paragraaf wordt beschreven op welke wijze in het plan rekening is gehouden met het aspect water. In bestemmingsplannen is dit een ruimtelijk relevant aspect.

## *Algemeen beleid*

Op nationaal niveau is in de "Vierde Nota Waterhuishouding" (NW4) en "Waterbeleid 21e eeuw anders omgaan met water" als beleidsuitgangspunt gekozen dat het waterbeheer gericht dient te zijn op veiligheid, kwaliteit en duurzaamheid.

De WB21 aanpak heeft als belangrijk uitgangspunt dat afvoer- en andere waterhuishoudkundige problemen niet mogen worden afgewenteld op boven- of benedenstroomse buren. De verschillende partijen hebben derhalve gekozen voor een strategie welke uitgaat van het principe dat overtollig water wordt opgevangen waar dit ontstaat. Water dient derhalve niet langer zo snel mogelijk te worden afgevoerd, maar zo lang mogelijk ter plaatse worden vastgehouden, bijvoorbeeld door middel van infiltratie in de bodem.

# *Provinciaal beleid*

In het kader van het POL 2014 zijn voor de locatie geen bijzondere eisen en/of belemmeringen gesteld ten aanzien van het aspect water. De locatie is niet gesitueerd in een waterwingebied of grondwaterbeschermingsgebied volgens het POL 2014. Het plangebied ligt verder buiten het stroomvoerend of bergend regime van de Maas. De planlocatie is wel gelegen in de Roerdalslenk, dit is een boringsvrije zone.

# *Beleid gemeente Roerdalen en Waterschap Limburg*

Het beleid van de gemeente Roerdalen is dat bij nieuwbouwprojecten 100% van het regenwater dat valt op bebouwing en andere oppervlakteverhardingen van de gemeentelijke riolering afgekoppeld dient te worden. Bij nieuwbouw en bij herstructurering of renovatie van bestaande bebouwing dient het regenwater binnen de grenzen van doelmatigheid maximaal afgekoppeld te worden van het riool (droogweerafvoer). In het kader van de waterhuishouding dient nagegaan te worden hoe met regenwater en afvalwater wordt omgegaan in het plangebied. Het waterschap Limburg en de gemeente Roerdalen eisen een scheiding van beide waterstromen. Voor het regenwater is het principe: vasthouden, bergen en dan pas afvoeren.

Omdat het plan onder de "ondergrens" van het waterschap valt wordt voorgesteld om het afkoppelbeleid van de gemeente Roerdalen toe te passen:

- Hoeveel waterberging is benodigd: 35 mm per vierkante meter (dit is 35 liter per vierkante meter). Indien een noodoverloop niet mogelijk is bedraagt de benodigde berging 50 mm.
- De voorziening moet binnen 24 uur leeg kunnen zijn middels infiltratie.

De infiltratie-en bergingsvoorziening in het plan dient gedimensioneerd te worden bij het ontwerp en de bouw van de woning. Het vrijkomende afwater als gevolg van de nieuwe woning dient geloosd te worden op het gemeentelijk rioolstelsel.

Het achter terrein van het resterende perceel blijft als tuin ingericht. Dit terreindeel is van voldoende omvang om al het hemelwater ter plaatse te infiltreren. Het hemelwater dat valt op de nieuwe (dak)verharding zal worden opgevangen (afgekoppeld van het riool) en naar een plek in de tuin worden geleid. Bij de aanvraag omgevingsvergunning voor de bouw van de woning zal een definitieve keuze gemaakt worden voor de infiltratievoorziening.

Geconcludeerd kan worden dat het onderhavige plan geen nadelig gevolgen heeft voor het aspect water. Het plan is vanwege de beperkte omvang niet voorgelegd aan het Waterschap Limburg voor een verplichte watertoets.

## <span id="page-22-0"></span>**4.4. Archeologie**

#### *Archeologie*

Voor het archeologiebeleid in de gemeente Roerdalen geldt in eerste instantie een door de gemeenteraad vastgesteld beleid d.d. 16 december 2010, bestaande uit een Archeologieverordening 2010 en archeologische verwachtingskaart. Deze topografische kaart van het gemeentelijke grondgebied bevat de archeologische monumenten en archeologische verwachtingsgebieden. Tevens bevat de kaart ondergrenzen met betrekking tot grondroerende werkzaamheden.

Het gemeentelijk beleid is erop gericht in de grond aanwezige archeologische waarden ter plaatse te behouden. Bij nieuwe ruimtelijke ontwikkelingen dient in kaart te worden gebracht in hoeverre archeologische waarden gevaar lopen en hoe hiermee omgegaan wordt tijdens de uitvoering van het project.

Volgens de waardenkaart ligt het plangebied in de historische kern van Vlodrop, waarvoor een hoge verwachting geldt. Het plangebied kent de dubbelbestemming "Waarde - Archeologie 4" waarbij het verboden is om zonder of in afwijking van een besluit om van de bouwregels af te wijken, te bouwen of te laten bouwen op de voor Waarde - Archeologie - 4 mede bestemde gronden, tenzij de maximum oppervlakte van de bebouwing ten hoogste 250 m2 is en de maximale bouwdiepte ten hoogste 40 cm bedraagt.

*Afbeelding 10: Fragment waardenkaart Archeologie met locatie (bron: gemeente Roerdalen 2010)*

De in beleidsmatig opzicht geldende archeologische ondergrenzen van 250 m2 en 40 cm diepte worden bij de planuitvoering niet gehaald. Bij de sloop van de schuur zal niet meer dan 250 m2 bodem worden verstoord, een archeologisch onderzoek is niet nodig. De dubbelbestemming blijft behouden. Er wordt gebouwd op een locatie waar reeds bebouwing aanwezig is. In het geval vondsten worden aangetroffen tijdens de werkzaamheden geldt een wettelijke meldingsplicht.

Geconcludeerd kan worden dat het aspect archeologie geen belemmering vormt voor de bestemmingsplanwijziging.

# <span id="page-23-0"></span>**4.5. Cultuurhistorie**

Het plangebied en de te slopen schuur zijn niet gelegen in een beschermd stads- of dorpsgezicht. De woningen op de adressen Boomgaardstraat 12 en 14 zijn aangemerkt als gemeentelijk monumenten. De schuur maakt – ondanks dat het niet specifiek als monument is aangemerkt – architectonisch deel uit hiervan.

De gemeente is voornemens een nieuwe monumentenlijst vast te stellen. Op advies van de Omgevingscommissie MER heeft het college van burgemeester en wethouders op 14 december 2021 de adressen Boomgaardstraat 12 en 14 geschrapt van de gemeentelijke monumentenlijst. De woningen op deze adressen hebben dus geen status meer als gemeentelijk monument.

In de directe nabijheid van het plangebied zijn verder geen monumenten of cultuurhistorische waarden aanwezig welke geschaad kunnen worden door de planwijziging. Het Rijksmonument "Kasteel het Steenen Huys" ligt op circa 120 meter van het plangebied en wordt niet geschaad als gevolg van de planwijziging.

Geconcludeerd kan worden dat vanuit het aspect cultuurhistorie er geen belemmeringen aanwezig zijn.

## <span id="page-24-0"></span>**4.6. Flora en fauna**

Bij het voorliggende plan dient nagegaan te worden of er zich belemmeringen voordoen op grond van de Wet Natuurbescherming (Wn), die per 1 januari 2017 is ingegaan. De Nederlandse natuurbescherming kent drie aspecten: gebiedsbescherming, soortbeschermingen en bescherming van houtopstanden.

#### *Gebiedsbescherming*

Ten aanzien van gebiedsbescherming is een aantal afwegingskaders relevant:

- Afwegingskader Wet Natuurbescherming;
- Afwegingskader Structuurvisie Infrastructuur en Ruimte (Nationaal Natuur Netwerk en het provinciale gebiedsbeschermingsregime in de Omgevingsverordening Limburg 2014

Het plangebied zelf ligt niet in het natuurnetwerk Nederland (NNN), de vroegere ecologische hoofdstructuur maar in het bebouwd gebied. Het project is gelegen op circa 185 meter afstand van het Natura 2000-gebied het Roerdal.

Verstoringsfactoren als gevolg van de werkzaamheden in het plangebied en het gebruik die mogelijk reiken tot aan het Natura-2000 gebied zijn op voorhand uitgesloten. Hiernaast worden indirecte effecten, zoals een drastische grondwaterstand-daling, gezien de bouw van slechts één levensloopbestendige woning niet verwacht. De realisatie van de woning heeft geen invloed op dit Natura 2000-gebied omdat tussen de locatie en het beschermd gebied woningen en andere functies aanwezig zijn in de kern Vlodrop. De stikstofdeposito wordt apart beschouwd in deze paragraaf.

*Afbeelding 11: Ligging locatie t.o.v. Natura 2000-gebied en Natuurnetwerk Nederland* 

In het provinciaal natuurbeleid (POL 2014) zijn drie groene natuurzones te onderscheiden, de goudgroene-, zilvergroene- en bronsgroene natuurzones. Het project is buiten deze zones gesitueerd. De dichts bij zijnde "Zilvergroene Natuurzone" en "Bronsgroene landschapszone" ligt ten zuiden van het plangebied bij het Kasteel Steenhuis op een afstand van circa 120 meter met tussenliggende bebouwing.

Het plan betreft het realiseren van een nieuwe woning tussen bestaande bebouwing na sloop van een schuur. De natuurzones liggen op een dermate grote afstand dat een aantasting op de waarden en kenmerken niet wordt verwacht als gevolg van de realisering van een 1 woning na sloop van een bestaande schuur. Door de voorgenomen ontwikkeling worden geen wezenlijke kenmerken en waarden aangetast. De beleidsregel natuurcompensatie is niet aan de orde.

#### Stikstofdeposito

In principe wordt (in de gemeente Roerdalen) voor de bouw van een woning geen stikstofberekening gevraagd, tenzij de woning in de directe nabijheid van een voor verzuring gevoelig Natura 2000 gebied gebouwd gaat worden, zoals hier het geval is.

Per 1 juli 2021 is de Wet stikstofreductie en natuurverbetering (Wsn) en het Besluit stikstofreductie en natuurverbetering (Bsn) in werking getreden met een vrijstelling voor tijdelijke emissies bij bouwen. De tijdelijke gevolgen van door de bouw veroorzaakte stikstofdepositie kunnen daarmee buiten beschouwing worden gelaten bij de natuurvergunning. De vrijstelling geldt alleen voor tijdelijke stikstofemissies tijdens de bouw, sloop en aanleg. De vrijstelling geldt dus niet voor structurele stikstofemissies in de gebruiksfase of voor andere emissies dan stikstof.

Voor de gebruiksfase is het uitgangspunt dat de woning zelf geen uitstoot heeft van NOx (gasloos). Daarmee is alleen nog de invloed van het verkeer van belang. Hierbij kan worden uitgegaan van de vervoersbewegingen zoals opgenomen in de Crow-kencijfers (publicatie Toekomstbestendig parkeren, december 2018). De verkeersgeneratie betreft een koopwoning/vrijstaand in de schil centrum met minimaal 7,7 en maximaal 8,5 bewegingen op een weekdag. Het verkeer moet doorgerekend worden tot een punt waar het opgaat in het overige verkeer. De woning is gelegen aan de Boomgaardstraat. Het verkeer nadert en verlaat de woning dus meteen via de Boomgaardstraat. Met andere woorden, het verkeer van en naar de woning gaat direct op in het overige verkeer. Vanwege de ligging van de woning aan de Boomgaardstraat is derhalve geen Aeriusberekening uitgevoerd voor de gebruiksfase, omdat negatieve effecten op Natura 2000 gebieden uitgesloten moeten worden.

#### *Soortenbescherming*

Het plangebied ligt midden in de bebouwing van de kern Vlodrop en is omsloten door bestaande woningen, tuinen en verhardingen. Het plangebied voor de nieuwe woning bestaat uit een gedeeltelijk bebouwd terrein met een schuur, die gesloopt gaat worden. Op de toekomstige bouwkavel is geen bijzondere begroeiing aanwezig en ontbreken bomen of waterpartijen, zoals beken, sloten en poelen. Door de omgeving van het perceel is de aanwezigheid van een groot aantal beschermde soorten op voorhand uit te sluiten.

*Afbeelding 12: Voorzijde plangebied te slopen schuur*

De te slopen schuur, in gebruik bij de woning Boomgaardstraat 12, is inpandig geïnspecteerd. In de schuur zijn geen sporen van vleermuizen en/of vogelnesten aangetroffen. De schuur is ongeschikt om te dienen als winterverblijfplaats voor vleermuizen, omdat de bebouwing enkelsteens is.

Het perceel zal na sloop van de schuur benut gaan worden voor de realisering van een woning. Door het bouwrijp maken en bebouwen van het plangebied zal het foerageergebied van enkele algemeen voorkomende zoogdieren, zoals muizen en mollen, (deels) verdwijnen. Gezien de aard van de locatie is het uitgesloten dat de algemene soorten enkel hun leefgebied in het kleinere plangebied hebben. De algemene soorten hebben in de omgeving van het plangebied voldoende mogelijkheden om te kunnen voortbestaan.

In het kader van de Wet natuurbescherming zijn er, uitgaande van het bovenstaande, geen belemmeringen ten aanzien van het voorgenomen plan te verwachten. De effecten op de Natura 2000-gebieden en het Natuurnetwerk Nederland liggen op te grote afstand om negatieve effecten te mogen verwachten.

#### *Bescherming van houtopstanden*

De bescherming van houtopstanden betreft voornamelijk een voortzetting van de Boswet en richt zich op de instandhouding van het bosareaal. Bij houtopstanden groter dan 10 are of 20 rijbomen en gelegen buiten de bebouwde kom geldt een meldplicht, herplantplicht en mogelijke oplegging van een kapverbod. Deze vorm van bescherming is niet van toepassing op het plangebied.

De conclusie is dat realisatie van het voorliggende plan geen nadelige effecten zal hebben op het voortbestaan van beschermde dier- en plantensoorten en dat er derhalve geen belemmering voor het onderhavig plan te verwachten zijn. Een ontheffingsaanvraag in het kader van de natuurwetgeving is niet aan de orde.

#### <span id="page-26-0"></span>**4.7. Landschapswaarden**

Volgens de provinciale natuurkaarten komen in het projectgebied geen bijzondere natuurlijke en/of landschappelijke waarden voor. Het pand is gelegen in de bebouwde kom van Vlodrop en wordt aangemerkt als bebouwd gebied.

Geconcludeerd kan worden dat er vanuit het aspect natuur en landschap geen belemmeringen aanwezig voor de planwijziging.

#### <span id="page-26-1"></span>**4.8. Verkeer en parkeren**

#### *Verkeer*

Het plangebied met de nieuwe woning wordt ontsloten via de Boomgaardstraat aan de voorkant, naast de bestaande woningen nrs. 12 en 14 met een inrit. De bestaande infrastructuur ter plaatse is van voldoende omvang om de extra verkeersbewegingen naar de woning op te vangen. Er treden geen negatieve gevolgen op voor de verkeersafwikkeling in de Boomgaardstraat, die een maximum snelheid kent van 30 km/uur.

#### *Parkeren*

Het parkeren voor de nieuwe woning dient overeenkomstig het gemeentelijk beleid primair op eigen terrein plaats te vinden. De basis voor de parkeernormen wordt gevonden in de "Parkeerkencijfers CROW" publicatie 381 uit 2018.

Volgens de gemeentelijke parkeernormen is de woning gelegen in een 'niet stedelijk' gebied, dat valt onder de categorie 'rest bebouwde kom' met een parkeernorm van 1,8 parkeerplaats per woning. Op een deel van perceel, bekend als Vlodrop sectie F nr. 605, kan voorzien worden in de parkeerbehoefte van 2 parkeerplaatsen. Dit deel van het perceel blijft in eigendom bij de initiatiefnemer.

Het aspect verkeer en parkeren vormt op grond van het bovenstaande geen belemmering voor de planontwikkeling.

## <span id="page-27-0"></span>**4.9. Gezondheidsaspect in verband met aanwezige geitenhouderij te Vlodrop**

Eventuele risico's voor de gezondheid voor omwonenden van veehouderijen moeten in het kader van een goede ruimtelijke ordening worden meegewogen in het voorliggende plan. Dit vraagt om een goede motivering. Eén van de leidende principes van een goede ruimtelijke ordening is dat een aanvaardbaar woon- en leefklimaat voor (toekomstige) bewoners gewaarborgd moet zijn.

## *Algemeen*

Uit "Veehouderij Gezondheid Omwonenden" (VGO)-onderzoeken van het RIVM is naar voren gekomen dat er een verhoogde kans is op longontsteking binnen een afstand van 2km rondom een geitenhouderij. Naar aanleiding van dit onderzoek heeft de provincie Limburg besloten tot een tijdelijke halt op geitenhouderijen. Dit kan ook gevolgen hebben voor ruimtelijke ontwikkelingen binnen een afstand van 2km rondom de geitenhouderij.

#### *Geitenhouderij Vlodrop*

In Vlodrop bevindt zich een geitenhouderij aan de Weg achter Het Koebroek 5. Uit de VGOonderzoeken van het RIVM is gebleken dat er een associatie is tussen het wonen in de buurt van een geitenhouderij en een sterkt verhoogde kans op longontsteking.

Naar aanleiding van deze onderzoeken hebben Provinciale Staten van Limburg besloten tot een moratorium (tijdelijke halt) op geitenhouderijen. Het gaat hier om een voorzorgsmaatregel, met als doel te voorkomen dat rond geitenhouderijen de gezondheidslast toeneemt en (nieuwe) knelpunten ontstaan. Omgekeerd is het gezondheidsaspect en het voorzorgsprincipe ook van toepassing bij ruimtelijke plannen binnen een afstand van 2 km rondom de geitenhouderij. Het is aan het gemeentebestuur om bij de besluitvorming over ruimtelijke plannen een afweging te maken over woningbouw binnen een afstand tot 2 km rond geitenhouderijen.

#### *Afweging voorliggend plan*

Het voorliggend plan voorziet in het toevoegen van 1 woning op een afstand van 0,9 km van de geitenhouderij. Dit is binnen de straal waarin volgens de VGO-onderzoeken een verhoogde kans op longontsteking bestaat. Echter, ook met het toevoegen van 1 woning in voorliggend plan kan een aanvaardbaar woon- en leefklimaat worden gewaarborgd (ad 1). Daarnaast wordt de geitenhouderij niet in zijn bedrijfsvoering beperkt (ad 2).

#### 1. Geen verslechtering van het woon- en leefklimaat

De GGD adviseert terughoudend te zijn met het plaatsen van gevoelige bestemmingen – zoals woningen – in de buurt van al gevestigde geitenhouderijen. In dit geval heeft het plangebied al een gevoelige bestemming, namelijk een woonbestemming.

Vanwege de reeds aanwezige geitenhouderij zal het woon- en leefklimaat op de planlocatie niet verslechteren ten opzichte van de huidige situatie. Het geitenmoratorium voorkomt in dit verband dat de bestaande gezondheidslast kan toenemen en er een nog hogere kans op longontsteking ontstaat.

De geitenhouderij aan de Weg achter het Koebroek mag de bestaande bedrijfsactiviteiten voortzetten, waardoor de huidige gezondheidslast – voorlopig – aanvaard wordt. Voorlopig, omdat er onderzoek wordt uitgevoerd naar de oorzaak, om zo over enkele jaren de gezondheidsrisico's te kunnen verminderen. Door het toevoegen van een woning op ca. 0,9 km van de geitenhouderij, neemt de kans op longontsteking voor de bewoners niet verder toe.

2. Geen beperking van de bedrijfsvoering en ontwikkelingsruimte van de geitenhouderij Het toevoegen van woningbouw zal de bedrijfsbelangen van de geitenhouder aan de Weg achter het Koebroek 5 niet schaden, omdat het geitenmoratorium uitbreidingsplannen verbiedt. Enige voorwaarde is dat nieuwe woningen niet dichterbij de geitenhouderij liggen dan de al bestaande woningen. Door de woning niet dichterbij te realiseren, wordt voorkomen dat toekomstige maatregelen om de gezondheidseffecten van de geitenhouderij te verminderen, minder effectief worden of dat een grotere inspanning moet worden gedaan aan toekomstige eisen voor een aanvaardbaar woon- en leefklimaat.

Omdat al meerdere woningen dichterbij de geitenhouderij aan de Weg achter het Koebroek liggen dan de beoogde woning in voorliggend plan, wordt het bedrijf niet in zijn bedrijfsvoering en/of ontwikkelingsmogelijkheden beperkt.

Daarmee is het aspect gezondheid in relatie tot de geitenhouderij in voldoende mate onderbouwd voor de planontwikkeling.

## <span id="page-28-0"></span>**4.10. Vormvrije m.e.r.-beoordeling / m.e.r.-plicht**

Een milieueffectrapportage (m.e.r.) is verplicht voor besluiten van de overheid over initiatieven van particulieren of marktpartijen, zoals bij de bouw van woonwijken de aanleg van auto(snel)wegen, spoorwegen, vliegvelden, pijpleidingen voor gas of olie en (stuw)dammen.

Een m.e.r. kan ook verplicht zijn voor plannen van de overheid, zoals een bestemmingsplan. Ingevolge het Besluit milieueffectrapportage (verder: Besluit m.e.r.) wordt getoetst of het bestemmingsplan voorziet in, of een kader vormt voor, activiteiten die (mogelijk) belangrijke nadelige gevolgen kunnen hebben voor het milieu. Hiervoor zijn in de bijlage bij het Besluit m.e.r. lijsten opgenomen, waarin activiteiten zijn aangewezen die belangrijke nadelige gevolgen kunnen hebben voor het milieu (lijst C) of ten aanzien waarvan het bevoegd gezag moet beoordelen of zij belangrijke nadelige gevolgen voor het milieu kunnen hebben (lijst D). In de lijsten zijn (indicatieve) drempelwaarden opgenomen.

Onderhavig bestemmingsplan voorziet in een woningbouwontwikkeling. Woningbouwontwikkelingen zijn opgenomen op de D-lijst van het Besluit m.e.r., nummer 11.2. In geval van woningbouw is een (indicatieve) drempelwaarde opgenomen van >2000 woningen. Dit bestemmingsplan voorziet in de ontwikkeling van één woning, gelegen aan de Boomgaardstraat 12 in de kern Vlodrop, omringd door woningen (binnenstedelijk gebied). Deze woningbouwontwikkeling ligt met één woning ver beneden de genoemde drempelwaarde. Ook gezien de in deze toelichting beschreven aspecten wordt geconcludeerd dat er géén sprake is van significante effecten, die een m.e.r.-aanmeldnotitie / m.e.r.-plicht noodzakelijk maken.

# <span id="page-29-0"></span>**HOOFDSTUK 5 PLANBESCHRIJVING**

#### <span id="page-29-2"></span>**5.1. Uitgangspunten en doelstellingen van het plan**

Het planvoornemen bestaat uit het planologisch mogelijk maken van de bouw van een levensloopbestendige woning op het perceel sectie F nummer 605 te Vlodrop. Het doel is het realiseren van een woning. Voor het plan wordt uitgegaan van een totale kavel van circa 203 m2 met een enkelbestemming "Wonen".

#### <span id="page-29-1"></span>**5.2. Ruimtelijke hoofdopzet**

Voor het plan is geen ontwerp beschikbaar. De gemeente Roerdalen heeft geen stedenbouwkundig kader opgesteld. Er zal daarom worden aangesloten op de bouwregels van de bestemming "Wonen" uit het vigerend bestemmingsplan "1 e herziening Kernen Roerdalen"

Er is een woonbestemming van 203 m2 ingetekend. Daarbinnen is een bouwvlak opgenomen waarbinnen het hoofdgebouw (de woning) mag worden gebouwd. De voorgevelrooilijn ligt achter de bestaande woning op de Boomgaardstraat 10. In de bouwregels is de maatvoering van hoofdgebouwen en bijgebouwen vastgelegd. De maximale goothoogte van de woning bedraagt 3,50 meter en de maximale bouwhoogte bedraagt 7,00 meter.

Voor de overige maatvoering en situering van hoofdgebouwen en bijgebouwen wordt aangesloten bij de bestemming "Wonen" uit het vigerende bestemmingsplan "1e herziening Kernen Roerdalen" waarbij het volgende van toepassing is:

- er is maximaal één woning toegestaan;
- de woning mag uitsluitend binnen het bouwvlak opgericht worden;
- de afstand tot de zijdelingse perceelsgrens bedraagt minimaal 1 meter aan de perceelsgrens met de woning Boomgaardstraat 10;
- de maximale gezamenlijke oppervlakte aan bijbehorende bouwwerken bedraagt maximaal 100 m²;
- de goothoogte van bijgebouwen en overkappingen mag maximaal 3,30 meter bedragen en de bouwhoogte mag maximaal 5,50 meter bedragen.

Overige planregels zijn conform het vigerende bestemmingsplan:

- vestiging van een aan huis gebonden beroep is rechtstreeks toegestaan onder nadere voorwaarden;
- voor het bouwen van bouwwerken, geen gebouwen zijnde gelden de volgende bepalingen: a. de maximale bouwhoogte van erf- en terreinafscheidingen bedraagt 2 meter, met dien verstande dat de hoogte voor erf- en terreinafscheidingen voor zover gelegen vóór de naar de weg gekeerde gevel maximaal 1 meter mag bedragen;

b. de maximale bouwhoogte van overige bouwwerken, geen gebouwen zijnde, bedraagt 3 meter, met uitzondering van openbare verlichting en vlaggenmasten, die een maximale bouwhoogte hebben van 8 meter.

Onderstaand is de verbeelding weergegeven.

*Afbeelding 13: Verbeelding Boomgaardstraat ong. Vlodrop* 

Uit de toelichting is gebleken dat er vanuit ruimtelijk en stedenbouwkundig oogpunt geen belemmeringen bestaan voor de voorgenomen planontwikkeling.

# <span id="page-31-0"></span>**HOOFDSTUK 6 PLANOPZET**

#### <span id="page-31-5"></span>**6.1. Feitelijke planopzet**

Op basis van de Wet ruimtelijke ordening (Wro) zal de planopzet onderstaand beschreven worden.

De vergelijkbaarheid van bestemmingsplannen wordt mogelijk gemaakt door hantering van de Standaard voor Vergelijkbare Bestemmingsplannen 2012 (SVBP2012) en de digitale uitwisseling DURP.

Het voorliggende plan bestaat uit planregels, een verbeelding en de toelichting. Op de verbeelding zijn de bestemmingen aangeduid, met daaraan gekoppelde regels m.b.t. bouwen en gebruik. De toelichting bij het plan heeft geen juridisch bindende werking maar biedt een overzicht van de onderzoeksresultaten en planmotivatie.

#### <span id="page-31-2"></span>**6.2. Juridische planopzet**

Het bestemmingsplan bestaat uit regels, een verbeelding en een toelichting. De verbeelding en de regels zijn juridisch bindend.

Als ondergrond voor de verbeelding is een uitsnede van de GBK-Nederland gebruikt. De regels en de verbeelding regelen het gebruik van gronden, de bouwmogelijkheden en het gebruik van de bebouwing. De indeling is conform de Standaard Vergelijkbare BestemmingsPlannen SVBP 2012. De planregels zijn verder voor een deel overgenomen uit het vigerende bestemmingsplan "1e herziening Kernen Roerdalen" en het handboek planregels bestemmingsplannen gemeente Roerdalen.

#### <span id="page-31-3"></span>**6.2.1. Planvorm**

De planvorm betreft een herziening.

#### <span id="page-31-1"></span>**6.2.2. Verbeelding**

De plankaart is bekend onder nr. NL.IMRO.1669.BPVDP2021BOOMGAARD-VG01

#### <span id="page-31-4"></span>**6.2.3. Planregels**

De planregels zijn onderverdeeld in 4 hoofdstukken, die als volgt toegelicht kunnen worden:

#### **Hoofdstuk 1 Inleidende regels**

Dit hoofdstuk omvat twee artikelen:

#### 1. Begrippen

In dit artikel zijn bepalingen en begrippen opgenomen die in de planregels voorkomen.

- 2. Wijze van meten
In dit artikel wordt aangegeven op welke wijze gemeten moet worden.

#### **Hoofdstuk 2 Bestemmingsregels**

In dit hoofdstuk worden de bepalingen en regels voor de afzonderlijke bestemming gegeven met twee artikelen:

- 3. Wonen
Dit betreft de hoofdbestemming met een bouwvlak waarbinnen de nieuwe woning en het bijgebouw opgericht kan worden.

Hierin is de volgende opbouw aangehouden:

- Bestemmingsomschrijving:
Hierin wordt een omschrijving gegeven van de functies die aan de gronden zijn toegewezen.

- Bouwregels:
Hierin wordt bepaald aan welke voorwaarden en nadere eisen de bebouwing moet voldoen.

- Afwijking van de bouwregels:
Hierin wordt aangegeven op welke wijze afgeweken kan worden.

- Specifieke gebruiksregels:
Hierin wordt het strijdig gebruik van gronden en bouwwerken aangegeven.

- Afwijking van de gebruiksregels:
Hierin wordt aangegeven op welke wijze afgeweken kan worden van de gebruiksregels.

- Wijzigingsbevoegdheid:
Burgemeester en wethouders kunnen de aanduiding 'specifieke vorm van wonen-vrijstaand' verwijderen.

4. Waarde - Archeologie 4

Dit betreft een dubbelbestemming. De voor 'Waarde - Archeologie 4' aangewezen gronden zijn, behalve voor de andere daar voorkomende bestemming(en), mede bestemd voor de bescherming van een terrein met archeologische waarde.

#### **Hoofdstuk 3 Algemene regels**

Dit hoofdstuk omvat algemene regels over het plan:

- 5. Anti-dubbeltelregel
Met deze bepaling wordt beoogd misbruik van de regels te voorkomen.

- 6. Algemene bouwregels
Dit artikel bevat bepalingen over afstanden en maten.

- 7. Algemene gebruiksregels
Dit artikel geeft aan wat onder verboden gebruik van grond en opstallen wordt verstaan.

#### 8. Algemene aanduidingsregels

Dit artikel regelt het oprichten van boorputten dieper dan 30 meter beneden het maaiveld.

#### 9. Algemene afwijkingsregels

Met deze bepaling kan burgemeester en wethouders, met in acht neming van de in dit artikel omschreven randvoorwaarden, afwijken van de in regels gegeven maten en percentages.

#### 10. Algemene wijzigingsregels

Deze bepaling maakt het mogelijk maatvoering en situering met betrekking tot de bestemming te wijzigen.

# **Hoofdstuk 4 Overgangs- en slotregels**

Dit hoofdstuk omvat twee artikelen:

#### 11. Overgangsrecht

In dit artikel is geregeld onder welke voorwaarden bestaande gebouwen en bestaand gebruik van gronden in afwijking van het plan mogen worden gecontinueerd.

#### 12. Slotregel

Dit artikel geeft aan hoe de regels kunnen worden aangehaald.

# <span id="page-34-0"></span>**HOOFDSTUK 7 UITVOERBAARHEID**

#### <span id="page-34-1"></span>**7.1. Economische uitvoerbaarheid en kostenverhaal**

Op grond van de Wet ruimtelijke ordening rust op de gemeente de verplichting tot het verhaal van kosten die tot de grondexploitatie behoren op basis van een exploitatieplan. De gemeente kan hiervan afzien in bij algemene maatregel van bestuur aangegeven gevallen, of indien:

- het kostenverhaal anderszins is verzekerd;
- het bepalen van een tijdvak of fasering niet noodzakelijk is;
- het stellen van eisen, regels of een uitwerking van regels aan werken en werkzaamheden met betrekking tot bouwrijp maken, aanleg van nutsvoorzieningen, inrichten van de openbare ruimte en uitvoerbaarheid niet noodzakelijk is.

Voor het plangebied heeft de gemeente met de initiatiefnemer een privaatrechtelijk overeenkomst gesloten met akkoordverklaring van de kosten en voorwaarden waaronder de financiële bijdrage volgens het Kwaliteitskader Roerdalen uit de Omgevingsvisie Roerdalen 2050. Op grond van deze overeenkomst wordt het gehele project voor rekening en risico van de initiatiefnemer gerealiseerd. Onder realisering wordt verstaan de bouw van de nieuwe woning. Het is daarom niet noodzakelijk om een tijdvak of fasering te bepalen. Er worden geen aanpassingen aan de openbare ruimte gedaan. Omdat het bestemmingsplan slechts betrekking heeft op de realisatie van één woning en derhalve geen percentage woningbouwcategorieën bevat, is het niet mogelijk om door middel van een exploitatieplan nadere eisen te stellen aan de uitvoerbaarheid.

In de planschadeovereenkomst is tevens opgenomen dat uit de gevraagde planologische wijziging planschade kan voortvloeien op basis waarvan de kosten voor planschade voor rekening en risico van de initiatiefnemer komen.

Daarmee is het verhaal van de kosten van de grondexploitatie voor dit gebied anderszins verzekerd en is de economische uitvoerbaarheid van het plan gegarandeerd. Gelet op het vorenstaande kan in het kader van de vaststelling van het bestemmingsplan worden afgezien van het vaststellen van een exploitatieplan.

#### <span id="page-34-2"></span>**7.2. Maatschappelijke uitvoerbaarheid**

Gezien de kleinschaligheid van het plan wordt de gemeentelijke inspraakprocedure niet gevolgd. De initiatiefnemer heeft met omwonenden een omgevingsdialoog gehouden. Het plan is voorgelegd.

De procedure van het bestemmingsplan is in het kort als volgt:

- 1. Het ontwerp-bestemmingsplan wordt ter visie gelegd.
- 2. Een ontwerp-bestemmingsplan ligt gedurende 6 weken ter inzage. Iedereen kan zienswijzen kenbaar maken bij de gemeenteraad.
- 3. Binnen 12 weken na afloop van de termijn van tervisielegging stelt de gemeenteraad het bestemmingsplan vast.
- 4. Het vastgestelde bestemmingsplan ligt gedurende 6 weken ter inzage met de mogelijkheid tot het instellen van beroep bij de Afdeling bestuursrechtspraak van de Raad van State.
- 5. Inwerkingtreding vindt plaats op de dag na afloop van de beroepstermijn, zijnde 6 weken na de bekendmaking, tenzij binnen deze termijn een verzoek om een voorlopige voorziening is ingediend bij de Voorzitter van de Afdeling bestuursrecht van de Raad van State.

## <span id="page-35-1"></span>**7.2.1. Overleg ex artikel 3.1.1 Bro**

In het kader van artikel 3.1.1. Bro moet bij de voorbereiding van een bestemmingsplan overleg gepleegd worden met betrokken rijks- en provinciale diensten.

Het voorontwerp-bestemmingsplan "Boomgaardstraat ong. Vlodrop" is in het vooroverleg geweest bij de Provincie Limburg.

#### *Reactie provincie:*

De beoordeling van het plan geeft geen aanleiding tot het maken van opmerkingen over het voornemen tot het toevoegen van één levensloopbestendige woning binnen de kern Vlodrop.

Tijdens de ter inzage legging van 10 januari 2022 – 21 februari 2022 heeft de provincie in een reactie aangegeven geen zienswijze in te dienen:

"Ook thans zien wij geen aanleiding om ten aanzien van het plan een zienswijze in te dienen".

#### <span id="page-35-0"></span>**7.2.2. Zienswijzenprocedure**

Het bestemmingsplan 'Boomgaardstraat ong. Vlodrop' heeft als ontwerp gedurende zes weken ter inzage gelegen (10 januari 2022 - 21 februari 2022). Het bestemmingsplan maakt de bouw van een levensloopbestendige woning aan de Boomgaardstraat in Vlodrop (naast nummer 12) mogelijk.

Gedurende de periode dat het plan ter inzage heeft gelegen, was het mogelijk voor eenieder om zienswijzen in te dienen. Van deze gelegenheid is twee keer gebruik gemaakt:

- 1. Zienswijze ontvangen d.d. 21 februari 2022 (kenmerk D172250)
- 2. Zienswijze ontvangen d.d. 22 februari 2022 (kenmerk D172111)

Beide zienswijzen zijn ontvangen binnen de periode van zienswijzen en daarmee aan te merken als ontvankelijk. Dit betekent dat de zienswijzen inhoudelijk worden behandeld, omdat er voldaan wordt aan de eisen die daarvoor gelden.

In deze Nota van Zienswijzen (zie **bijlage 4)** worden de ingediende zienswijzen samengevat. Vervolgens wordt het gemeentelijk standpunt en een eventuele aanpassing van het plan weergegeven.

Naar aanleiding van de ingediende zienswijzen is de toelichting aangevuld met een extra motivering in pragraaf 4.1.4 Milieuzonering/bedrijvigheid en geur en paragraaf 4.5 Cultuurhistorie. De zienswijzen zijn deels gegrond verklaard en gaf aanleiding tot aanvulling en verduideliking van de toelichting. De planregels en de verbeelding zijn niet gewijzigd ten opzichte van het ontwerpplan.

## <span id="page-36-0"></span>**HOOFDSTUK 8 BIJLAGEN**

#### **Bijlage 1:**

Verkennend bodemonderzoek Boomgaardstraat (naast) nr. 10, Vlodrop, Aeres Milieu BV onder rapportnummer AM21259 d.d. 19 augustus 2021

#### **Bijlage 2:**

Briefrapport AM21259-2 "Nader onderzoek Boomgaardstraat Vlodrop" d.d. 25 oktober 2021 Aeres Milieu BV

#### **Bijlage 3:**

Akoestisch onderzoek Boomgaardstraat Vlodrop, K+ Adviesgroep onder rapportnummer Rm21046aaA0 d.d. 5 augustus 2021

#### **Bijlage 4:**

Nota van zienswijzen, bestemmingsplan Boomgaardstraat ong. Vlodrop, gemeente Roerdalen d.d. 3 maart 2022