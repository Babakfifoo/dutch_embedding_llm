Uitwerkingsplan

# **Woongebied Kernhem, scherven 10 tot en met 14**

**Toelichting** 

**Gemeente Ede** 

| 1. | Inleiding  6                 |                                         |  |  |  |
|----|------------------------------|-----------------------------------------|--|--|--|
|    | 1.1.                         | Aanleiding  6                           |  |  |  |
|    | 1.2.                         | Ligging plangebied  6                   |  |  |  |
|    | 1.3.                         | Geldend bestemmingsplan  7              |  |  |  |
|    | 1.4.                         | Opzet van het plan  8                   |  |  |  |
| 2. | Planbeschrijving  9          |                                         |  |  |  |
|    | 2.1.                         | Inleiding  9                            |  |  |  |
|    | 2.2.                         | Hoofdstructuur Vlek B Kernhem  9        |  |  |  |
|    | 2.3.                         | Woonscherven 10, 11, 12, 13 en 14  9    |  |  |  |
|    | 2.4.                         | Ontwikkeling na woonscherven 10-14 11   |  |  |  |
|    | 2.5.                         | De verkeersontsluiting 11               |  |  |  |
|    | 2.6.                         | Beeldkwaliteit 11                       |  |  |  |
| 3. | Haalbaarheid van het plan 12 |                                         |  |  |  |
|    | 3.1.                         | Inleiding 12                            |  |  |  |
|    | 3.2.                         | Beleidskader 12                         |  |  |  |
|    | 3.3.                         | Provinciaal beleid 12                   |  |  |  |
|    | 3.4.                         | Woonvisie Ede 2030 14                   |  |  |  |
|    | 3.5.                         | Gemeentelijk verkeersbeleid 14          |  |  |  |
|    | 3.6.                         | Ladder voor duurzame verstedelijking 14 |  |  |  |
|    | 3.7.                         | Haalbaarheidsaspecten 15                |  |  |  |
|    | 3.8.                         | Bodem 15                                |  |  |  |
|    | 3.9.                         | Geluid 15                               |  |  |  |
|    |                              | 3.10. Luchtkwaliteit 17                 |  |  |  |
|    |                              | 3.11. Externe veiligheid 18             |  |  |  |
|    |                              | 3.12. Milieuzonering 19                 |  |  |  |
|    |                              | 3.13. Ecologie 20                       |  |  |  |
|    |                              | 3.14. Parkeren 23                       |  |  |  |
|    |                              | 3.15. Water23                           |  |  |  |
|    |                              | 3.16. Archeologie 23                    |  |  |  |
|    |                              | 3.17. Economische uitvoerbaarheid 24    |  |  |  |
| 4. |                              | Wijze van bestemmen 25                  |  |  |  |
|    | 4.1.                         | Algemeen 25                             |  |  |  |
|    | 4.2.                         | Dit uitwerkingsplan 26                  |  |  |  |
| 5. |                              | Procedure 27                            |  |  |  |
|    | 5.1.                         | Zienswijzen 27                          |  |  |  |
|    | 5.2.                         | Overleg 27                              |  |  |  |
|    |                              | Bereikbaarheid 27                       |  |  |  |
|    |                              | Opkomsttijd 27                          |  |  |  |
|    |                              | Bluswatervoorziening 28                 |  |  |  |
|    |                              | Externe Veiligheid 28                   |  |  |  |

- 
- Natuurtoets Bestemmingsplan Kernhem B West te Ede, rapportnummer: 3726.001, versienummer: D2, status: Eindrapportage, 4 april 2017
- Verkennend en aanvullend bodemonderzoek en nader asbestonderzoek, Plangebied Kernhem B te Ede, Sweco, projectnummer: 355243, referentienummer: SWNL0204304.docx-, datum: 10-04-2017

# **1. Inleiding**

# **1.1. Aanleiding**

Aan de noordzijde van Ede is de uitbreidingswijk Kernhem in ontwikkeling. Dit gebied voorziet, tezamen met diverse andere woningbouwlocaties in Ede, in de woningbehoefte zoals vastgelegd in de Woonvisie Ede 2030 en de regionale woningbouwafspraken. Het oostelijk deel van de wijk is grotendeels gerealiseerd. Voor het westelijk deel is een stedenbouwkundig ontwerp gemaakt, waarin zich een drietal structurerende elementen bevinden. Dit is ten eerste het groene kader, ten tweede de woonvelden (scherven) met bijzondere bebouwing daarbinnen (buurtschappen) en ten slotte de verkeersontsluiting.

Voorliggend uitwerkingsplan is bedoeld om enkele scherven van het westelijk deel (vlek B) mogelijk te maken. Het betreft specifiek de ontwikkeling van woningen in de scherven 10 tot en met 14.

Ten behoeve van de uitbreidingswijk Kernhem is in 2007 het bestemmingsplan "Woongebied Kernhem" van kracht geworden. Voor onderhavig plangebied geldt grotendeels de bestemming "Uit te werken woondoeleinden met bijbehorende voorzieningen". Voor het plangebied geldt dus een uitwerkingsplicht, waarin met voorliggend uitwerkingsplan wordt voorzien.

Het nog te ontwikkelen westelijk deel van Kernhem heeft in totaal betrekking op zo'n 1.920 woningen. De scherven 10 tot en met 14 voorzien in circa 155 woningen.

# **1.2. Ligging plangebied**

Het plangebied behoort tot het westelijk deel (vlek B) van de uitbreidingswijk Kernhem, welke is gelegen aan de noordwestzijde van de kern Ede. Aan de oostzijde wordt het gebied door een brede houtwal gescheiden van het reeds gerealiseerde deel van Kernhem (vlek A). De zuidgrens van het plangebied wordt gevormd door de N224 (Laan van Kernhem), de westelijke grens door de A30 en de noordgrens door de Doesburgerdijk.

De navolgende afbeelding geeft globaal de ligging van het plangebied weer. Tevens is een kaartje bijgevoegd met daarop de ligging van de scherven 10 tot en met 14. Voor de exacte ligging en begrenzing van het plangebied wordt verwezen naar de verbeelding in de bijlage.

**Figuur 1: Globale ligging plangebied binnen Ede (Bron: Google Maps)** 

**Figuur 2: Globale ligging van de scherven 10 tot en met 14 (Bron: Stroomlijn)** 

# **1.3. Geldend bestemmingsplan**

Voor het plangebied geldt het bestemmingsplan "Woongebied Kernhem", zoals dat op 12 april 2007 is vastgesteld door de gemeenteraad van Ede.

Op grond van het geldende bestemmingsplan is aan het plangebied de bestemming "Uit te werken woondoeleinden met bijbehorende voorzieningen" toegekend. Deze gronden zijn bestemd voor de volgende functies:

- − woondoeleinden;
- − maatschappelijke doeleinden;
- − verkeersvoorzieningen, zoals wegen, parkeervoorzieningen, woonerven en straten, fiets- en voetpaden en andere verkeersvoorzieningen;
- − de waterhuishouding, zoals watergangen en waterpartijen, alsmede voorzieningen ten behoeve van infiltratievoorzieningen en waterbuffers;
- − nutsvoorzieningen;
- − groen- en speelvoorzieningen;
- − de aanleg en handhaving van een ecologische verbindingszone;
- − overige tot een woongebied behorende voorzieningen, waaronder begrepen geluidwerende voorzieningen;
- − met de daarbij behorende bouwwerken en terreinen.

#### *Dit uitwerkingsplan*

In voorliggend uitwerkingsplan zijn de in het moederplan aangegeven uit te werken bestemmingen vertaald in een bestemming met een directe gebruiks- en/of bouwtitel. De naamgeving van de bestemmingen voldoet aan de standaarden uit de SVBP 2012. Voor de inhoud van de bestemmingen is aansluiting gezocht bij het moederplan. De verschillende aanduidingen en dubbelbestemmingen uit het moederplan, zijn indien juridisch noodzakelijk en/of voor het garanderen van de haalbaarheid of behoud van waardevolle elementen, in dit uitwerkingsplan (in de regels en op de verbeelding) overgenomen.

Omdat aansluiting gezocht moet worden bij de SVBP 2012 is aan sommige aanduidingen/bestemmingen een andere naam gegeven. De bestemming "woondoeleinden" heet nu bijvoorbeeld "Wonen".

#### *Gefaseerde ontwikkeling Kernhem, vlek B*

Het woongebied Kernhem vlek B komt gefaseerd tot ontwikkeling. Het oostelijk deel van Kernhem vlek B is al ontwikkeld. In grote lijnen is dit woongebied in oost-west richting ontwikkeld, zodat zo snel mogelijk kan worden aangesloten op het al gereed zijnde deel van de wijk, vlek A. Voor scherf 10-14 geldt hetzelfde. Voor het overige deel van Kernhem B west is een nieuw stedenbouwkundig plan in ontwikkeling, dat te zijner tijd zal worden vastgesteld. Op basis hiervan wordt een nieuw bestemmingsplan ontwikkeld voor dit deel.

De scherven 10-14 worden ontwikkeld op basis van het bestaande bestemmingsplan. De uitwerkingsplannen "Woongebied Kernhem, scherven 3a, 15 en 16", "Woongebied Kernhem, scherven 2, 17 en 18" en "Woongebied Kernhem, scherven 4, 21, 22 en 23 en Lage Buurtschap 24a" zijn inmiddels onherroepelijk.

Tevens is een uitwerkings- en wijzigingsplan voor de hoofdstructuur onherroepelijk (uitwerkings- en wijzigingsplan "Woongebied Kernhem, hoofdwegen-, groen- en waterstructuur"), zodat niet alleen de scherven en buurtschappen direct aangesloten kunnen worden op de hoofdwegen van de wijk en dus direct bereikbaar zijn vanaf de Rijksweg, maar ook al de benodigde waterberging kan worden gerealiseerd vanwege de toevoeging van verhard oppervlak. Na gereedkomen van de hoofdgroenstructuur is optimale uitwisseling tussen de woongebieden en het (bestaande) groen mogelijk.

### **1.4. Opzet van het plan**

Dit uitwerkingsplan bestaat uit een verbeelding, regels en een toelichting. Deze toelichting is opgebouwd uit vijf hoofdstukken. Na dit inleidende hoofdstuk wordt in hoofdstuk 2 de bestaande ruimtelijke en functionele situatie in het plangebied beschreven. Daarnaast komen in dit hoofdstuk de toekomstige ruimtelijke ontwikkelingen aan bod door middel van een planbeschrijving. Hoofdstuk 3 gaat in op de haalbaarheid van het plan. In hoofdstuk 4 wordt de opzet van het plan en de wijze van bestemmen behandeld. Hoofdstuk 5 tenslotte is gereserveerd voor de resultaten van de procedure.

# **2. Planbeschrijving**

# **2.1. Inleiding**

Voorliggend uitwerkingsplan betreft een uitwerking van het bestemmingsplan 'Woongebied Kernhem' van de gemeente Ede. Dit plan is bedoeld om de realisatie van de scherven 10, 11,12, 13 en 14 in vlek B juridisch-planologisch mogelijk te maken.

# **2.2. Hoofdstructuur Vlek B Kernhem**

De algemene ambitie die aan Kernhem ten grondslag lag en ligt is het bouwen van een duurzame wijk, die de bestaande landschappelijke ondergrond als basis neemt. De belangrijkste ruimtelijke ambitie voor Kernhem B west is gelegen in de wens om de kernkwaliteiten uit Kernhem vast te houden.

In het Ontwikkelingsplan Vlek B-Kernhem (vastgesteld op 3 juli 2003) is de hoofdstructuur van Vlek B reeds aangegeven. De hoofdstructuur van Kernhem Vlek B is bepaald door de ecologische zones en de bestaande en te handhaven groenelementen. Hierdoor ontstond enerzijds een *basispatroon* met noord-zuid gerichte dreven met een verzamelfunctie; veelal gekoppeld aan bestaande groenlijnen en oost-west gerichte korte woonstraten, welke loodrecht op de aanwezige hoogtelijnen zijn gesitueerd. Anderzijds ontstond ruimte voor de ontwikkeling van *buurtschappen* waar, los van het standaardmilieu bijzondere streefbeelden zouden kunnen worden ontwikkeld. De ontsluitingssystemen van de Vlekken A en B zijn (voor autoverkeer) onderling van elkaar gescheiden door een groene noord-zuid wal. Binnen de ontsluitingsstructuur vormen zich kavelblokken, de eerdergenoemde *(woon)scherven*. Daarmee wordt het ruimtelijke raamwerk van Kernhem B west gevormd door een drietal elementen:

- Het groene kader (inclusief water),
- de woonscherven met bijzondere bebouwing daarbinnen (buurtschappen) en
- de verkeersontsluiting.

De gemeente gaat in 2017 het stedenbouwkundig plan voor Kernhem B West aanpassen. Dit zal vervolgens worden vertaald in een nieuw bestemmingsplan voor Kernhem B West. Vooruitlopend hierop wordt op basis van het bestemmingsplan 'Woongebied Kernhem' een uitwerkingsplan voor de scherven 10 tot en met 14 gemaakt. Dit uitwerkingsplan zal te zijner tijd onderdeel uit gaan maken van het nieuwe bestemmingplan voor Kernhem B West.

# **2.3. Woonscherven 10, 11, 12, 13 en 14**

Dit uitwerkingsplan heeft betrekking op de woonscherven 10, 11, 12, 13 en 14. In deze scherven is ruimte voor 155 woningen met een hoogwaardige, afwisselende beeldkwaliteit (zie paragraaf over beeldkwaliteit). De scherven zijn gelegen in het oostelijke deel van Kernhem B West en vormen de eerste fase van de ontwikkeling van Kernhem B West. In figuur 3 is de ligging van de woonscherven 10 t/m 14 in de ruimtelijke structuur van Kernhem B West nader aangeduid.

**Figuur 3: Het landschap als onderlegger voor de stedenbouwkundige structuur voor Vlek B** 

Het plangebied sluit aan op de bestaande eco-zone langs de Doesburgerdijk. Hiermee wordt gegarandeerd dat de woningen binnen de genoemde woonscherven worden gesitueerd op een minimale afstand van 50 meter tot de bestaande bebouwing van het perceel Doesburgerdijk 19.

**Figuur 4: Afstand perceel Doesburgerdijk tot plangebied** 

# **2.4. Ontwikkeling na woonscherven 10-14**

Na de ontwikkeling van de woonscherven 10-14 gaat de gemeente de resterende woonscherven in Kernhem B west realiseren. Hiervoor is de gemeente bezig om het stedenbouwkundige plan dat ten grondslag ligt aan Kernhem B West te actualiseren. Dit onderhavige uitwerkingsplan is zodanig opgesteld dat deze hierop anticipeert.

# **2.5. De verkeersontsluiting**

De hoofdontsluiting van Vlek B wordt gevormd door twee noord-zuid lopende dreven: de Lagewoud en de Veenwoud. Hiermee is dit deel van Kernhem onafhankelijk van het reeds gerealiseerde deel ontsloten op de N224. Vanuit de dreven worden de woongebieden ontsloten. In Kernhem B west worden het woongebied ten noorden en ten zuiden van de Slenk ontsloten door een buurtontsluitingslus met een rijbaanbreedte van 5m. Alle woonstraten daartussen hebben een smalle rijloper van 3,5m en zijn uitsluitend bedoeld voor bestemmingsverkeer.

Parkeren vindt plaats in parkeerhoven, op particulier terrein en langs woonstraten. Het gebied wordt doorsneden door twee noord-zuid lopende fietsroutes. Aan de zuidzijde sluiten deze aan op het fietspad langs de N224 en twee fietsroutes langs en door Veldhuizen. Aan de noordzijde sluiten deze twee aan op de Doesburgerdijk en, afhankelijk van verdere ruimtelijke ontwikkeling, een hoofdzakelijk recreatieve fietsroute richting Lunteren en een recreatieve route richting de Doesburgerbuurt. Een nog nader uit te werken onderdoorgang van de A30 in het verlengde van de Doesburgerdijk zal in een verdere toekomst ook een goede fietsverbinding richting Ederveen opleveren. Een centrale oost-west verlopende fietsverbinding langs de watergang vormt een verbinding met Kernhem A en Het Nieuwe Landgoed. Naast een fietsverbinding vormt deze centrale oost-westverbinding tevens een busroute. De lijndienst op deze route verbindt Kernhem met zowel station Veenendaal-de Klomp als Ede-Centrum en Ede-Wageningen. Bij de verdere ontwikkeling van Kernhem B zal de busroute via de Veenwoud van de weg langs de watergang naar de N224 rijden. Haltes zijn gedacht ter hoogte van de Lagewoud, Veenwoud en aansluiting met N224.

# **2.6. Beeldkwaliteit**

Zowel op scherf- als op straatniveau moet een gevarieerde mix aan woningtypes en bouwvolumes worden gerealiseerd. Zodanig dat een afwisselend beeld ontstaat. om die reden wordt per woningtype een maximum gesteld aan het aantal dezelfde woningen naast elkaar. Ook de maximale lengte van een rij met woningen wordt beperkt ten behoeve van een afwisselend en levendig straatbeeld. Daarnaast kunnen architectonische middelen worden ingezet om lengtes te breken en een gevarieerd straatbeeld te bevorderen.

De gemeente Ede vindt het belangrijk dat het afwisselende beeld wordt gerealiseerd. Om die reden stelt de gemeente een beeldkwaliteitplan voor Kernhem B West op, dat ook geldt voor de woonscherven in dit onderhavige uitwerkingsplan. De functie van het beeldkwaliteitplan is dat het een toetsingskader vormt voor (ingediende) omgevingsvergunningen.

Het beeldkwaliteitplan Kernhem B West moet door de raad worden vastgesteld, wat is voorzien in het najaar van 2017.

# **3. Haalbaarheid van het plan**

# **3.1. Inleiding**

In de toelichting van het moederplan 'Woongebied Kernhem' is uitvoerig gemotiveerd dat de gewenste ruimtelijke ontwikkeling van de gebieden, zoals opgenomen in de uitwerkingsregels, past binnen de beleidskaders van de gemeente Ede en de hogere overheden. Daar waar sinds de inwerkingtreding van het moederplan nieuw beleid van toepassing is, wordt dit in onderstaande besproken.

# **3.2. Beleidskader**

# **3.3. Provinciaal beleid**

# *Omgevingsvisie Gelderland*

Kernhem in Ede ligt in de regio FoodValley. Deze regio is een belangrijke voedingsbodem voor de Nederlandse economie en een inspirerende kennisregio in Europa. Karakteristiek voor FoodValley zijn de toonaangevende innovatie en vakkennis op het gebied van agrofood, het aantrekkelijke vestigingsklimaat en de groene leefomgeving.

De regio wil in een goede balans de specifieke kwaliteiten verder ontwikkelen. Deelaspecten daarbij zijn: werken, onderwijs, wonen, bereikbaarheid, vernieuwing landbouw, duurzaamheid en kwaliteit van de leefomgeving. De regio heeft deze doelen opgenomen in de (concept)Gebiedsagenda van de regio FoodValley.

De provincie en haar partners streven in de regio naar de inzet van de gemeenten, maatschappelijke organisaties, ondernemers en provincie die nodig is om de opgaven in FoodValley waar te maken. De gezamenlijke inspanningen, opgenomen in de Omgevingsvisie en in de Gebiedsagenda van de regio, richten zich op een aantal speerpunten waaronder Wonen en Woningmarkt. Er moet in dit kader een:

- afstemming van de ontwikkelingen op de woningmarkt plaatsvinden;
- en het woonbeleid ook laten gaan over het bestaande woningaanbod.

#### **Wonen en woningmarkt**

De regio heeft de ambitie om een aantrekkelijke en duurzame leefomgeving te bieden om de eigen bevolking en mensen van elders blijvend te binden aan de regio. Dit ook in relatie tot de ambitie om een mondiale speler op Food gebied te worden en kenniswerkers van elders bereid te vinden om zich hier te vestigen.

De regio heeft een sterke en gezonde woningmarkt. De komende vijftien jaar heeft de Regio FoodValley nog met een sterke demografische groei te maken en er sprake is van een verdergaande huishoudensverdunning. De economische en bevolkingsontwikkelingen vragen wel om onderlinge afstemming. Regionaal woningmarkt onderzoek wijst uit dat de regio FoodValley niet één samenhangende woningmarkt is. Tussen Ede, Veenendaal en Barneveld is sprake van uitwisseling van woningzoekenden die een samenhangende benadering wenselijk maakt. In het noorden is een overloopfunctie vanuit Amersfoort te zien. Afstemming van woningaantallen is gewenst om mismatch van vraag en aanbod en ongewenste concurrentie te voorkomen.

De regio signaleert verder dat alle gemeenten te maken krijgen met de gevolgen van vergrijzing en wil hiermee rekening houden binnen het beperkte woningbouwprogramma (onder andere door het bouwen van levensloopbestendige woningen). Dit is belangrijk, maar nog belangrijker is dat de regio komt tot een gezamenlijk woonbeleid waarin ook het bestaande woningaanbod wordt betrokken.

Uitkomsten van dit proces worden medio 2017 verwacht (Regionale Woonagenda, 'Werken aan Kwaliteit').

De realisatie van in totaal 1.920 woningen (in fasen) in het totale Kernhem gebied past, gelet op het bovengenoemde, goed in de uitgangspunten zoals deze zijn genoemd in de Omgevingsvisie. Er zijn geen belemmeringen op dit punt te verwachten bij de verdere uitwerking van de woningbouw.

#### *Omgevingsverordening Gelderland*

Op grond van de Omgevingsverordening is het thema Wonen relevant voor de woningbouw in Kernhem. Voor de provincie is woonprogrammering een aangelegenheid van provinciaal belang. Het gaat om afstemming met buurprovincies, voorkomen van concurrentie om inwoners en bijbehorende onbedoelde migratiestromen tussen regio's en gemeenten, keuze van de beste locaties voor woningbouw, verkleinen van de kans op leegstand, voorzien in de aangetoonde kwantitatieve en kwalitatieve woningbehoefte voor de Gelderse bevolking en bevorderen van regionale samenwerking. Daarom kiest de provincie voor een regierol en stelt zij de kwantitatieve opgave voor wonen per regio vast. Binnen de door Gedeputeerde Staten vastgestelde kwantitatieve opgave 'wonen', kunnen gemeenten en andere relevante partijen in de regio vervolgens gezamenlijk nagaan wat nodig is voor een goed functionerende regionale woningmarkt. Dat begint bij kennis van de bestaande woningvoorraad. Nieuwbouw vindt bij voorkeur plaats aanvullend op de kansen en mogelijkheden in de bestaande woningvoorraad en in vrijkomend en leegstaand vastgoed. Als partijen de problematiek goed in beeld hebben, kunnen zij op het juiste schaalniveau afspraken maken over oplossingen. Voor sommige segmenten of typen projecten is dat lokaal, voor andere subregionaal of regionaal. Ook kunnen zij de risico's van overprogrammering onderzoeken en betrekken bij het bepalen van de focus en prioritering in de binnenregionale programmering. Alleen door samen te werken kunnen partijen een eventuele mismatch tussen vraag en aanbod opheffen en kan de woningvoorraad ook in de toekomst blijven aansluiten op de veranderende vraag.

#### *Provinciale afspraken (KWP3) en herijking kwantitatieve afspraken 2015*

De provincie Gelderland maakt met haar regio's afspraken over het woningbouwprogramma. In 2012 hebben de Gelderse gemeenten van de Regio Food Valley afspraken gemaakt over de verdeling van het woningbouwprogramma met de provincie Gelderland in het kader van het Kwalitatief WoonProgramma 2010 – 2019 (KWP3). In 2014 heeft de provincie Gelderland nieuwe bevolkingsprognoses opgesteld (Gelderse prognose 2014). Deze prognose is als uitgangspunt gehanteerd bij het voorstel voor de kwantitatieve verdeling van de Gelderse FoodValleygemeenten in 2015.

Het aantal woningen voor de Gelderse gemeenten bedraagt 11.500 voor de periode 2015-2025 en ca. 14.500 voor de gehele regio FoodValley. Op basis van de bevolkingsprognose is eind 2015 de volgende binnenregionale verdeling voor de Gelderse gemeenten vastgesteld (2015-2025):

| Gemeenten    |        |        |
|--------------|--------|--------|
| Ede          | 4.000  |        |
| Barneveld    |        | 3.500  |
| Nijkerk      |        | 2.000  |
| Wageningen   |        | 1.600  |
| Scherpenzeel |        | 500    |
|              | TOTAAL | 11.600 |

De 4.000 woningen voor Ede zijn onderdeel van het totale woningbouwprogramma van de gemeente Ede ter grootte van circa 6.000 woningen (gerekend vanaf 2015 tot 2030, 400 woningen gemiddeld per jaar (stad en dorpen)). Het totale woningbouwprogramma (waaronder Kernhem B) is tenminste nodig voor de opvang van de groei van de bevolking van de gemeente Ede en de groei van het aantal huishoudens tot 2030.

Op basis van monitoring wordt periodiek bepaald of de aantallen nog reëel zijn. Medio 2017, gelijktijdig aan het regionale proces 'Werken aan kwaliteit', zullen op basis van de meest recente (en ten opzichte van 2014 positievere) prognosecijfers (Primos 2016) de kwantitatieve afspraken herijkt gaan worden. De nieuwe kwantitatieve afspraken gaan gelden voor de periode 2017 - 2027.

# **3.4. Woonvisie Ede 2030**

In december 2015 is de Woonvisie Ede 2030 vastgesteld. De Woonvisie benoemt de ambities voor het wonen in de gemeente Ede tot 2030. De ambities zijn uitgewerkt in een achttal sporen. Uitgangspunt is het woningbouwprogramma (6.000 woningen van 2015 tot 2030) dat past bij de groeiprognoses in bevolking en huishoudens.

- De Woonvisie benoemt de volgende sporen:
- 1. Groeien met Kwaliteit
- 2. Balans bestaand nieuwbouwprogramma en nieuwe binnenstedelijke en -dorpse locaties
- 3. Betaalbare woningvoorraad
- 4. Gevarieerde opbouw wijken en dorpen
- 5. Duurzame en levensloopbestendige woningvoorraad
- 6. Wonen met een hoog voorzieningenniveau
- 7. Wonen in het groen
- 8. Wonen in Food Valley

# **3.5. Gemeentelijk verkeersbeleid**

Van toepassing is het Gemeentelijk Verkeer en Vervoersplan (GVVP), vastgesteld in 2014. Voor het autoverkeer is daarin onder meer de hoofdwegenstructuur vastgelegd met de bijbehorende wegencategorisering. Voor Kernhem Vlek B betekent dit dat de Lagewoud en Veenwoud zijn aangewezen als gebiedsontsluitingsweg vanaf de N224 tot aan de oost-west lopende watergang en worden ingericht voor een maximum snelheid van 50km per uur. De overige wegen in vlek B behoren tot de erftoegangswegen, die ingericht worden voor een maximum snelheid van 30km per uur.

In het GVVP is tevens het hoofdnetwerk voor de fiets vastgelegd, wat verder is uitgewerkt in het Fietsplan Ede uit 2016. Tot het stedelijk hoofdnet fiets behoort de N224. De Doesburgerdijk en de Lagewoud behoren tot de overige hoofdroutes. Secundaire fietsroutes zijn de oost-west lopende straat langs de watergang en de Veenwoud. Het Fietsplan stelt ontwerprandvoorwaarden aan dit fietsnetwerk.

#### **3.6. Ladder voor duurzame verstedelijking**

In de structuurvisie Infrastructuur en Ruimte is de ladder voor duurzame verstedelijking geïntroduceerd. Het doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Het Rijk wil met de introductie van de ladder vraaggerichte programmering bevorderen. De ladder beoogt een zorgvuldige en transparante besluitvorming bij alle ruimtelijke en infrastructurele besluiten. De ladder is als procesvereiste opgenomen in het Besluit ruimtelijke ordening (Bro). Op grond van artikel 3.1.6, lid 2 Bro moet de toelichting bij een bestemmingsplan, dat een nieuwe stedelijke ontwikkeling mogelijk maakt, voldoen aan de volgende voorwaarden:

- Er wordt beschreven dat de voorgenomen stedelijke ontwikkeling voorziet in een actuele regionale behoefte.
- Indien uit de beschrijving blijkt dat er sprake is van een actuele regionale behoefte, wordt beschreven in hoeverre in die behoefte binnen het bestaand stedelijk gebied van de betreffende regio kan worden voorzien door benutting van beschikbare gronden door herstructurering, transformatie of anderszins.
- Indien uit de beschrijving blijkt dat de stedelijke ontwikkeling niet binnen het bestaand stedelijk gebied van de betreffende regio kan plaatsvinden, wordt

beschreven in hoeverre wordt voorzien in die behoefte op locaties die, gebruikmakend van verschillende middelen van vervoer, passend ontsloten zijn of als zodanig worden ontwikkeld.

Op basis van de woonvisie en woningbouwprogrammering van de gemeente Ede (zie onder 3.2.2) wordt vastgesteld dat sprake is van een actuele behoefte voor woningbouw in het gebied Kernhem in Ede. Met het onderhavige bestemmingsplan worden in Kernhem circa 155 woningen mogelijk gemaakt voor de aankomende jaren. Op basis van de woonvisie van de gemeente Ede zal het woningbouwprogramma in elk geval binnen de planperiode van tien jaar gerealiseerd kunnen worden. Het gaat om een binnenstedelijke ontwikkeling op een bestaande woningbouwlocatie. Er wordt dus geen 'nieuwe' grond benut voor de verstedelijking, maar er wordt een kwalitatief hoogwaardige invulling gegeven aan grond die is aangegeven als bestaand stedelijk gebied.

Met de betrokken ontwikkelaars worden afspraken gemaakt over de fasering en woningbouwcategorieën. Het voorliggende bestemmingsplan voldoet daarmee aan het bepaalde in artikel 3.1.6, lid 2 Bro.

# **3.7. Haalbaarheidsaspecten**

Omdat het voorliggende plan een uitwerkingsplan betreft, kan het onderzoek naar de haalbaarheid van het plan achterwege blijven en kan kortheidshalve verwezen worden naar het hoofdstuk "Inventarisatie en nader onderzoek" en wat betreft de duurzaamheidsaspecten, zoals de waterhuishouding naar het hoofdstuk "Uitgangspunten en randvoorwaarden Vlek B" van het bestemmingsplan "Woongebied Kernhem".

Daar waar sinds de inwerkingtreding van het moederplan nieuwe onderzoeken zijn verricht, of onderzoeken zijn geactualiseerd in het kader van de uitwerking van Vlek B, worden deze wel in het onderstaande besproken. Het betreft de onderdelen 'bodem', 'geluid', 'parkeren' en 'economische uitvoerbaarheid'.

Voor het overige kan worden opgemerkt, dat zich geen nieuwe te onderzoeken haalbaarheidsaspecten met betrekking tot het voorliggende plan hebben voorgedaan, welke als relevant aangemerkt zouden moeten worden, in die zin, dat het onderzoek verder uitgebreid zou moeten worden en/of worden geactualiseerd.

# **3.8. Bodem**

Op het gehele plangebied is een verkennend bodemonderzoek uitgevoerd. Er is sprake van (maximaal) licht verhoogde gehalten in de boven- en ondergrond. Aan de oostzijde van het plangebied, direct ten oosten van de groenstrook is een puin/asfalt verharding aanwezig die plaatselijk sterk verontreinigd is met asbest. Op basis van de resultaten wordt ingeschat dat er sprake is van 624 m³ te saneren materiaal. De saneringskosten worden geraamd op € 110.000,-- exclusief BTW.

De saneringskosten zijn als volgt opgebouwd:

Uitgangspunt is 624 m³ grond afvoeren. Dit kost circa € 100 per m³, dat komt neer op € 62.400,--. Daar bovenop komen alle bijkomende kosten, extra onderzoeken, milieukundige begeleiding, evaluatie en procedures. Hierdoor komen de totale kosten uit op circa € 110.000,-- exclusief BTW.

#### **3.9. Geluid**

#### **Wettelijk kader**

Sinds het eind van de jaren zeventig vormt de Wet geluidhinder (Wgh) een belangrijk juridisch kader voor het Nederlandse geluidsbeleid. Deze wet biedt onder andere geluidsgevoelige bestemmingen (zoals woningen) bescherming tegen geluidhinder van wegverkeerslawaai, spoorweglawaai en industrielawaai door middel van zonering. De Wgh is daarom sterk gelinkt aan de Wet ruimtelijke ordening (Wro) en de Wet

algemene bepalingen omgevingsrecht (Wabo). Momenteel wordt gewerkt aan een grootschalige aanpassing van de Wet geluidhinder. Op 1 juli 2012 zijn de eerste wijzigingen in werking getreden en ondergebracht in hoofdstuk 11 van de Wet milieubeheer. De wijzigingen hebben uitsluitend betrekking op de aanleg en reconstructie van hoofdwegen (rijkswegen) en hoofdspoorwegen middels de systematiek van geluidproductieplafonds.

De systematiek van de zonering Wet geluidhinder houdt in dat langs (spoor)wegen en rond gezoneerde industrieterreinen een planologisch aandachtsgebied (de zone) ligt waarbinnen in een aantal situaties bescherming wordt geboden aan geluidsgevoelige bestemmingen. Deze bescherming geldt in de volgende situaties:

- indien door middel van een ruimtelijk besluit de aanleg van een gemeentelijke of provinciale weg of een industrieterrein wordt mogelijk gemaakt;
- indien door middel van een ruimtelijk besluit een geluidsgevoelige bestemming in de zone van een (spoor)weg of industrieterrein wordt mogelijk gemaakt;
- indien een reconstructie/wijziging aan een bestaande gemeentelijke of provinciale weg (al dan niet in combinatie met een ruimtelijk besluit) wordt doorgevoerd.

In bovenstaande situaties geldt voor nieuwe woningen in de zone van een verkeersweg een beschermingsniveau van 48 decibel (dB). Dit is de wettelijke voorkeurswaarde. Door middel van een zogenaamde hogere waarde procedure kan het bevoegd gezag in bepaalde gevallen gemotiveerd afwijken van de voorkeurswaarde en een hogere geluidsbelasting (zogenaamde hogere waarde) toestaan. Voor nieuwe woningen in de zone van een snelweg geldt een maximale ontheffingswaarde van 53 dB. Voor andere wegen bedraagt de maximale ontheffingswaarde voor nieuwe woningen in stedelijk gebied 63 dB.

#### **Beschouwing plangebied**

Voor het plangebied Woongebied Kernhem, scherven 10 t/m 14 zijn de Rijksweg A30 en de Veenwoud (gedeelte met 50 km/uur-regime) de akoestisch relevante wegen. De overige rond het plangebied gelegen wegen liggen te ver van het plangebied af (N224), hebben een dusdanig lage verkeersintensiteit dat ze geen relevante geluidsbelasting ter plaatse van de nieuwe woningen veroorzaken (Doesburgerdijk) of hebben een 30 km/uur-regime in combinatie met een beperkte verkeerintensiteit (interne wegenstructuur in en direct rond het plangebied). In de nabijheid van het plangebied zijn geen spoorwegen of gezoneerde industrieterreinen gelegen. Aangezien met voorliggend bestemmingsplan nieuwe geluidgevoelige bestemmingen (woningen) binnen de geluidszone van de A30 en de Veenwoud worden mogelijk gemaakt, dient toetsing aan de grenswaarden uit de Wet geluidhinder plaats te vinden. De resultaten van het akoestisch onderzoek naar de invloed van deze wegen op de toekomstige woningen staan beschreven in rapport E17.006 'Akoestisch onderzoek wegverkeerslawaai ten behoeve van Uitwerkingsplan Woongebied Kernhem, scherven 10 t/m 14' van 23 maart 2017. Onderstaand zijn de bevindingen uit dit onderzoek samengevat.

#### Toetsing Wet geluidhinder

Uit de berekeningen volgt dat de geluidsbelasting vanwege het verkeer over de Rijksweg A30 ter plaatse van circa 26 woningen niet voldoet aan de wettelijke voorkeurswaarde (48 dB). De geluidsbelasting bedraagt ten hoogste 50 dB. Hiermee wordt wel voldaan aan de maximale ontheffingswaarde (53 dB).

Vanwege het verkeer over het 50 km/uur-gedeelte van de Veenwoud wordt wel bij alle woningen voldaan aan de wettelijke voorkeurswaarde.

#### Afweging maatregelen

Om de geluidsbelasting vanwege wegverkeerslawaai te reduceren zijn verschillende geluidsmaatregelen mogelijk, zoals het toepassen van 'stil' asfalt en/of het plaatsen van geluidsschermen.

Op de Rijksweg A30 ligt reeds geluidreducerend asfalt (ZOAB). Ook staat reeds een geluidsscherm langs de A30. Door de toekomstige uitbreiding van de woonwijk richting het westen zal steeds meer geluidafschermende bebouwing tussen het plangebied en de A30 worden gerealiseerd.

#### Hogere waarden besluit

Gezien het voorgaande maken Burgemeester en wethouders gebruik van de bevoegdheid tot het vaststellen van een hogere waarde voor de ten hoogste toelaatbare geluidsbelasting. De hogere waarde procedure wordt parallel aan de procedure voor het uitwerkingsplan gevoerd. In onderstaande tabel staan de vast te stellen hogere waarden en het aantal woningen genoemd.

| scherfnummer | aantal<br>woningen | vast te stellen<br>HGW<br>[dB] | geluidsbron | oriëntatie<br>hoogst<br>belaste gevel | toegepaste aftrek<br>conform art. 110g<br>Wgh<br>[dB] |
|--------------|--------------------|--------------------------------|-------------|---------------------------------------|-------------------------------------------------------|
| scherf 10    | 12                 | 50                             | A30         | west                                  | 2                                                     |
| scherf 11    | 8                  | 50                             | A30         | west                                  | 2                                                     |
| scherf 12    | 6                  | 49                             | A30         | west                                  | 2                                                     |

#### Isolatiemaatregelen (Bouwbesluit)

Vanwege het vaststellen van hogere waarden is de initiatiefnemer verplicht door middel van bouwakoestisch onderzoek aan te tonen welke geluidisolerende maatregelen aan de gevels getroffen dienen te worden om te kunnen voldoen aan de toepasselijke grenswaarde voor het binnenniveau in de geluidgevoelige ruimten van de woningen zoals vermeld in afdeling 3.1 van het Bouwbesluit 2012. De bepaling van de isolatiemaatregelen dient gebaseerd te zijn op de berekende cumulatieve geluidsbelasting zonder aftrek conform artikel 110g Wet geluidhinder. De benodigde voorzieningen dienen door en voor kosten van de ontwikkelende partij uitgevoerd te worden.

#### **Conclusie**

Geconcludeerd wordt dat het aspect wegverkeerslawaai een belangrijk aandachtspunt, maar geen onoverkomelijke belemmering vormt voor het vaststellen van het uitwerkingsplan en het realiseren van de woningen binnen plangebied Woongebied Kernhem, scherven 10 t/m 14. Parallel met de procedure voor het uitwerkingsplan zal een hogere waarde procedure worden gevoerd. De ontwikkelende partij dient door het treffen van gevelisolatievoorzieningen de Bouwbesluitnorm voor het binnenniveau in de woningen waarvoor een hogere waarde wordt vastgesteld te garanderen.

#### **3.10. Luchtkwaliteit**

# **Wettelijk kader**

Op 15 november 2007 is de zogenoemde Wet luchtkwaliteit, hoofdstuk 5 van de Wet milieubeheer (Wm), in werking getreden ter vervanging van het Besluit luchtkwaliteit 2005. In deze wet is gestreefd naar meer flexibiliteit als het gaat om de koppeling van luchtkwaliteitseisen en ruimtelijke ontwikkelingen. Deze flexibiliteit is met name terug te vinden in een verdeling in projecten die wel (IBM) of niet (NIBM) in betekenende mate bijdragen aan de luchtkwaliteit.

De kritische componenten in Nederland zijn fijn stof (PM10) en stikstofdioxide (NO2). De concentratie van de overige vervuilende stoffen, waaronder benzeen, lood, zwaveldioxide en koolstofoxide, bevindt zich in Nederland ruim onder de grenswaarden.

In de algemene maatregel van bestuur 'Niet in betekenende mate bijdragen' (Besluit NIBM) en de ministeriële regeling NIBM (Regeling NIBM) zijn de uitvoeringsregels vastgelegd die betrekking hebben op het begrip NIBM. Per 1 augustus 2009 geldt als NIBM-grens 3% van de grenswaarde. In de Regeling NIBM is een lijst met

categorieën van gevallen (inrichtingen, kantoor- en woningbouwlocaties) opgenomen die niet in betekenende mate bijdragen aan de luchtverontreiniging. Deze gevallen kunnen zonder toetsing aan de grenswaarden voor het aspect luchtkwaliteit uitgevoerd worden. Ruimtelijke ontwikkelingen die wel in belangrijke mate de luchtkwaliteit beïnvloeden (IBM-projecten) zijn opgenomen in het Nationaal Samenwerkingsprogramma Luchtkwaliteit (NSL). Dit programma heeft tot doel in heel Nederland tijdig te voldoen aan de grenswaarden en omvat enerzijds alle IBMprojecten en anderzijds maatregelen ter verbetering van de luchtkwaliteit. Door middel van de jaarlijkse monitoring wordt de luchtkwaliteit in heel Nederland op leefniveau getoetst aan de grenswaarden. Indien nodig wordt middels maatregelen bijgestuurd om tijdig aan de normen te voldoen.

#### **Beschouwing plangebied**

De ontwikkelingen binnen Woongebied Kernhem zijn als IBM-project opgenomen in het NSL (IB-nr. 270). In het NSL zijn alle IBM-projecten in Nederland opgenomen. Al deze projecten veroorzaken een verslechtering van de luchtkwaliteit. Ter compensatie zijn in het NSL nationale, regionale en lokale maatregelen afgesproken die deze verslechtering tegen moeten gaan. Daarnaast wordt in het NSL een aantal maatregelen getroffen om specifieke knelpunten op te lossen. De totale ontwikkelingen binnen de Woongebied Kernhem zijn opgenomen in dit NSL en worden dus op drie niveaus met maatregelen gecompenseerd. Uit de jaarlijkse monitoringsresultaten volgt dat geen overschrijdingen van de grenswaarden langs wegen optreden binnen het grondgebied van Ede.

### **Conclusie**

De ontwikkelingen binnen Woongebied Kernhem zijn als IBM-project opgenomen in het NSL (IB-nr. 270). In het NSL worden compenserende maatregelen genomen met als doel in heel Nederland tijdig te voldoen aan de grenswaarden. Hiermee wordt voldoende geborgd dat zich geen grenswaardenoverschrijdingen voordoen langs de ontsluitingswegen van Woongebied Kernhem. Uit de jaarlijkse monitoringsresultaten volgt dat ook na de ontwikkeling van Woongebied Kernhem geen overschrijdingen van de grenswaarden langs wegen optreden binnen het grondgebied van Ede. Gelet op het bepaalde in artikel 5.16, derde lid, van de Wet milieubeheer is geen luchtkwaliteitsonderzoek bij voorliggend uitwerkingsplan nodig.

# **3.11. Externe veiligheid**

### **Inleiding**

Externe veiligheid gaat over het binnen aanvaardbare grenzen houden van risico's voor mens en milieu bij het gebruik, de opslag en het vervoer van gevaarlijke stoffen. Het gaat daarbij uitsluitend om de kans dat derden (omwonenden) dodelijk letsel oplopen door een calamiteit bij een bedrijf of door een ongeval bij het vervoer van gevaarlijke stoffen. Rond bedrijven en langs routes (of buisleidingentracés) waarover gevaarlijke stoffen worden vervoerd, zijn daarom invloedsgebieden ingesteld waarbinnen de risico's moeten worden onderzocht en getoetst voor toekomstige bebouwing. Deze risico's worden uitgedrukt in een plaatsgebonden risico (PR) en een groepsrisico (GR) en betreffen alleen de personen die niet deelnemen aan deze activiteiten.

Het PR is de kans per jaar dat een persoon op een bepaalde plaats overlijdt als rechtstreeks gevolg van een ongeval met gevaarlijke stoffen, indien hij onafgebroken en onbeschermd op die plaats zou verblijven. Het PR wordt weergegeven met risicocontouren rondom een inrichting of langs een vervoersas. Het GR drukt de kans per jaar uit dat een groep mensen van minimaal een bepaalde omvang overlijdt als rechtstreeks gevolg van een ongeval met gevaarlijke stoffen. Bij overschrijding van de oriëntatiewaarde voor het groepsrisico of een significante toename dient het bevoegd gezag het groepsrisico te betrekken bij de vaststelling van het ruimtelijk besluit. Voor deze groepsrisico verantwoording is de hoogte van het groepsrisico of de toename ervan onderdeel van de afweging. Daarnaast worden factoren meegenomen zoals mogelijke bronmaatregelen ter verlaging van het risico, eventuele alternatieven, de

bestrijdbaarheid van het incident en de zelfredzaamheid van de personen in het invloedsgebied. Daarvoor wordt door het bevoegd gezag advies gevraagd aan de Veiligheids- en Gezondheidsregio Gelderland Midden (VGGM).

Ongevallen met gevaarlijke stoffen kunnen nader worden onderscheiden in ongevallen met betrekking tot:

- bedrijven;
- vervoer gevaarlijke stoffen door buisleidingen;
- vervoer gevaarlijke stoffen over weg, water of spoor.

#### **Wettelijk kader**

Het op 27 oktober 2004 in werking getreden Besluit externe veiligheid inrichtingen (Bevi) regelt hoe een gemeente of provincie moet omgaan met risico's voor mensen buiten een bedrijf als gevolg van de aanwezigheid van gevaarlijke stoffen in een bedrijf.

Met betrekking tot buisleidingen wordt het wettelijk kader gevormd door het Besluit externe veiligheid buisleidingen dat op 1 januari 2011 in werking is getreden.

Om meer afstemming te verkrijgen tussen transport van gevaarlijke stoffen, veiligheid en ruimtelijke ontwikkelingen is op 1 april 2015 de Wet basisnet in werking getreden. Tegelijkertijd is het Besluit externe veiligheid transportroutes (Bevt) in werking getreden. Dit besluit schrijft voor hoe overheden dienen om te gaan met risico's als gevolg van transportassen zoals wegen en spoorwegen. Het basisnet bevat een netwerk van alle relevante routes van gevaarlijke stoffen, zowel via het spoor als over de weg en het water. In het basisnet worden de maximale toelaatbare risico's langs die gevaarlijke routes in zones en tabellen vastgelegd.

Op 9 juli 2009 heeft de gemeenteraad van de gemeente Ede de beleidsvisie externe veiligheid vastgesteld. Hierin staat beschreven hoe de gemeente Ede om wil gaan met het aspect externe veiligheid en de verantwoording van het groepsrisico.

#### **Beschouwing plangebied**

In de directe omgeving van het plangebied liggen volgens de risicokaart van de provincie Gelderland de volgende risicobronnen:

- Rijksweg A30 (vervoer van gevaarlijke stoffen)
- N224 (vervoer van gevaarlijke stoffen)
- Buisleiding vloeibare brandstoffen gelegen langs de N224

Het invloedsgebied voor het maatgevende ongevalsscenario voor vervoer van gevaarlijke stoffen over de A30 en de N224 (ontploffing LPG-tankwagen) bedraagt 350 meter. Het plangebied ligt buiten dit invloedsgebied. Daarom is nader onderzoek niet nodig.

Het invloedsgebied voor de buisleiding bedraagt circa 30 meter. Ook hier ligt het plangebied buiten.

#### **Conclusie**

Geconcludeerd wordt dat het aspect externe veiligheid geen belemmeringen vormt voor de vaststelling van het uitwerkingsplan en de realisatie van de woningen.

#### **3.12. Milieuzonering**

#### **Toetsingskader**

De VNG-publicatie Bedrijven en milieuzonering (editie 2009) is een algemeen geaccepteerd hulpmiddel in de ruimtelijke ordening. In de publicatie wordt voor een aantal milieuaspecten per milieucategorie een indicatieve afstand aangegeven die aangehouden wordt voor beoordeling bij ruimtelijke ontwikkelingen. Deze afstanden zijn van belang wanneer in de directe nabijheid van bedrijvigheid gevoelige bestemmingen zoals woningen worden gerealiseerd en vice versa. Door middel van nader onderzoek kan eventueel gemotiveerd afgeweken worden van de richtafstand uit de VNG-publicatie.

### **Beschouwing plangebied**

In de directe omgeving van het plangebied liggen geen bedrijfsmatige functies.

# **Conclusie**

Geconcludeerd wordt dat het aspect milieuzonering geen belemmering vormt voor de vaststelling van het uitwerkingsplan en de realisatie van de woningen.

#### **3.13. Ecologie**

#### *Beleid/regelgeving*

#### **Wet natuurbescherming**

De Wet natuurbescherming is gericht op:

- het beschermen en ontwikkelen van de natuur, mede vanwege de intrinsieke waarde en het behouden en herstellen van de biologische diversiteit;
- het doelmatig beheren, gebruiken en ontwikkelen van de natuur ter vervulling van maatschappelijke functies;
- het verzekeren van een samenhangend beleid gericht op het behoud en beheer van waardevolle landschappen, vanwege hun bijdrage aan de biologische diversiteit en hun cultuurhistorische betekenis, mede ter vervulling van maatschappelijke functies.

De bevoegdheid voor het verlenen van ontheffingen en vrijstellingen bij soortenbescherming ligt grotendeels bij de provincies. De provincie is bevoegd gezag voor de toetsing van handelingen met mogelijke gevolgen voor beschermde dier- en plantensoorten (de soortenbeschermingsbepalingen) én voor Natura 2000-gebieden (de gebiedenbeschermingsbepalingen). Alleen bij ruimtelijke ingrepen waarmee grote nationale belangen zijn gemoeid, blijft het Rijk bevoegd gezag.

#### *Zorgplicht*

Het eerste artikel in de Wet natuurbescherming heeft betrekking op de zorgplicht en heeft betrekking op het voorkomen of beperken van schade aan soorten en gebieden, voor zover deze niet middels overige verbodsbepalingen zijn gereguleerd. Het gaat daarbij in de praktijk vooral om minder streng beschermde soorten, waarbij het onnodig doden, verwonden of beschadigen dient te worden vermeden.

#### *Soortbescherming*

De Wet natuurbescherming onderscheidt beschermingsregimes voor soorten op grond van internationale verdragen, aangevuld met soorten die vanuit een nationaal oogpunt beschermd worden. Hierdoor zijn er in de Wet natuurbescherming drie verschillende verbodsartikelen per categorie soorten;

- soorten van de Vogelrichtlijn *(artikel 3.1)*;
- soorten van de Habitatrichtlijn en de verdragen van Bern en Bonn *(artikel 3.5)*;
- andere soorten *(artikel 3.10)*.

#### *Gebiedsbescherming*

Indien een plangebied in of nabij een beschermd gebied is gelegen, dan dient te worden bepaald of er een (extern) effect valt te verwachten. Het gaat daarbij om Natura 2000-gebieden en gebieden behorend tot het Natuurnetwerk Nederland.

#### **Natura 2000**

Natura 2000 is de benaming voor een Europees netwerk van natuurgebieden waarin belangrijke flora en fauna voorkomen, gezien vanuit een Europees perspectief. Met Natura 2000 wil men deze flora en fauna duurzaam beschermen. De staatssecretaris van Economische Zaken heeft voor Nederland ruim 160 Natura 2000-gebieden aangewezen. Gezamenlijk hebben ze een oppervlak van ruim 1,1 miljoen hectare. Ze maken deel uit van een samenhangend netwerk van natuurgebieden in de Europese Unie die zijn aangewezen op grond van de vogelrichtlijn en habitatrichtlijn. Het doel van Natura 2000 is het keren van de achteruitgang van de biodiversiteit.

Binnen een gebied kan spanning optreden tussen economie en ecologie. In een zogenaamd beheer-plan leggen Rijk en provincies vast welke activiteiten, op welke wijze mogelijk zijn. Uitgangspunt is steeds het realiseren van ecologische doelen met respect voor en in een zorgvuldige balans met wat particulieren en ondernemers willen. Het opstellen gebeurt daarom in overleg met alle direct betrokkenen, zoals beheerders, gebruikers, omwonenden, gemeenten, natuurorganisaties en waterschappen. Samen geven ze invulling aan beleven, gebruiken en beschermen. Daar draait het om in de Nederlandse Natura 2000-gebieden (bron: Regiegroep Natura 2000).

Het is krachtens de Wet natuurbescherming verboden zonder vergunning van gedeputeerde staten projecten te realiseren of andere handelingen te verrichten die gelet op de instandhoudings-doelstellingen voor een Natura 2000-gebied de kwaliteit van de natuurlijke habitats of de habitats van soorten in dat gebied kunnen verslechteren of een significant verstorend effect kunnen hebben op de soorten waarvoor dat gebied is aangewezen (artikel 2.7, lid 2). Handelingen die een negatieve invloed hebben op Natura 2000-gebieden, worden slechts onder strikte voorwaarden toegestaan. Een vergunning is vereist. Door middel van het Nederlandse vergunningsstelsel wordt een zorgvuldige afweging gewaarborgd. De vergunningen zullen beoordeeld en afgegeven worden door de desbetreffende provincie.

#### *Houtopstanden*

De bescherming van houtopstanden onder conform hoofdstuk 4 van de Wet natuurbescherming heeft als doel om het aanwezige areaal bos in Nederland te behouden. Onder houtopstanden vallen alle zelfstandige eenheden van bomen, boomvormers of struiken van een oppervlakte van tien are of meer of rijbeplanting die meer dan twintig bomen omvat.

#### **Natuurnetwerk Nederland**

Conform artikel 1.12 van de Wet natuurbescherming dragen gedeputeerde staten in hun provincie zorg voor de totstandkoming en instandhouding van een samenhangend landelijk ecologisch netwerk, genaamd 'Natuurnetwerk Nederland'. Zij wijzen daartoe in hun provincie gebieden aan die tot dit netwerk behoren. De planologische begrenzing en beschermingsregimes van het Natuurnetwerk Nederland loopt via het traject van de provinciale ruimtelijke structuurvisies en verordeningen.

#### *Resultaten*

#### **Gebiedsbescherming**

Uit de toetsing van Econsultancy blijkt dat significant negatieve effecten vanwege het aspect stikstofdepositie op Natura 2000-gebieden uitgesloten is. De instandhoudingsdoelen zijn immers geborgd in de PAS. Overige externe effecten op Natura 2000-gebied zijn op grond van de afstand tot grenzen van deze gebieden op voorhand uit te sluiten.

#### **Natuurnetwerk Nederland GNN/GO**

Kernkwaliteiten in de omliggende beschermde gebieden (vleermuisreservaat Kernhem) en omgevingscondities die van belang zijn voor bijvoorbeeld het Allemanskampje (kwel), als onderdeel van het Gelders Natuurnetwerk worden door de planvorming niet aangetast.

#### **Houtopstanden**

Het aspect houtopstanden is niet aan de orde.

# **Soortbescherming**

Om aan de voorwaarden vanuit het beleid en de wetgeving op grond van natuur te kunnen voldoen, heeft ecologisch adviesbureau Econsultancy een natuurtoets uitgevoerd voor Kernhem B West. De natuurtoets heeft tot doel om in te schatten of het bestemmingsplan uitvoerbaar is in de zin van de Wro (artikel 3.1.6 Bro). Het onderzoek heeft niet als doel om vergunningen in het kader van de natuurwetgeving te verkrijgen, maar beoordeelt of het beoogde plan binnen de planperiode uitgevoerd zou kunnen worden, binnen de huidige randvoorwaarden die de natuurwetgeving ten aanzien van soortenbescherming en gebiedenbescherming stelt.

In de rapportage van Econsultancy wordt geconcludeerd dat specifiek voor vleermuizen ten aanzien van lichtuitstraling in het westelijk deel van het toekomstige bestemmingsplan voor Kernhem B-West (waar de scherven 10 tot en met 14 deel van uitmaken), overtreding van de Wet natuurbescherming is te voorkomen door middel van een aantal randvoorwaarden.

Voor alle overige soorten en soortgroepen in het plangebied geldt dat de voorgenomen ingrepen niet leiden tot overtredingen van verbodsbepalingen in de Wet natuurbescherming.

Voor de scherven 10 t/m 14 geldt dat uitvoering van dit deel van Kernhem B West in het geheel niet leidt tot overtredingen van verbodsbepalingen in de Wet natuurbescherming. Er zijn hier (deze toelichting) dan ook geen randvoorwaarden opgenomen anders het werken volgens een ecologisch werkprotocol.

#### *Conclusie*

Voor de scherven 10 tot en met 14, die als eerste fase van het bestemmingsplan Kernhem B west zal worden uitgevoerd geldt, conform hetgeen als algemeen advies is aangegeven dat het werken volgens een ecologisch werkprotocol noodzakelijk is om schade aan beschermde soorten te voorkomen. Er zijn voor dit deel van het totale plan echter geen randvoorwaarden in het ontwerp. Het betreft louter uitvoeringstechnische zaken, zoals dempen, graven en toepassen van bouwlampen.

Significant negatieve effecten vanwege het aspect stikstofdepositie op Natura 2000 gebieden zijn uitgesloten.

Kernkwaliteiten in de omliggende beschermde gebieden als onderdeel van het Gelders Natuurnetwerk worden door de planvorming niet aangetast.

# **Stikstofdepositie**

#### **Wettelijk kader**

De Nederlandse wet- en regelgeving voor stikstofdepositie vloeit voort uit de Wet natuurbescherming. De wetgever heeft in dit verband de volgende wet- en regelgeving tot stand gebracht:

- de Wet natuurbescherming, hoofdstuk 2, dat de wettelijke basis vormt voor het Programma aanpak stikstof (PAS);
- het Besluit natuurbescherming, hoofdstuk 2, op grond waarvan de vergunningplicht niet geldt indien grenswaarden van toepassing zijn;
- de Regeling natuurbescherming, waarin naast de regels die gelden ten aanzien van bepaling, reservering en toedeling van ontwikkelingsruimte onder meer de lijst van prioritaire projecten is opgenomen.

Stikstofdepositie vormde jarenlang een knelpunt bij de besluitvorming over plannen en projecten, omdat in veel Natura 2000-gebieden overbelasting van stikstofdepositie een probleem is voor de realisatie van de instandhoudingsdoelstellingen voor de voor stikstof gevoelige natuur in die gebieden. Het PAS beoogt een oplossing te bieden voor dit probleem. Het PAS verbindt ecologie met economie. Het doel is het beschermen en ontwikkelen van kwetsbare, voor stikstof gevoelige natuur, terwijl tegelijkertijd economische ontwikkelingen mogelijk blijven. Het programma bevat hiertoe maatregelen die leiden tot een afname van stikstofdepositie (bronmaatregelen) en maatregelen die leiden tot een versterking van de natuurwaarden in de Natura 2000-gebieden (herstelmaatregelen).

Op termijn voorziet het programma met deze gebiedsspecifieke maatregelen in de verwezenlijking van de instandhoudingsdoelstellingen voor de voor stikstof gevoelige natuur in Natura 2000-gebieden en in de tussenliggende tijd in het voorkomen van verslechtering. Het PAS is als zodanig en per gebied passend beoordeeld (gebiedsanalyses). De commissie voor de m.e.r. heeft in het toetsingsadvies van 29 mei 2015 positief over het MER/Pb over het PAS geadviseerd en daarbij gewezen op het belang van monitoring (rapportnummer 2752-143).

#### **Beschouwing plangebied**

Met behulp van het voorgeschreven online-rekenpakket Aerius zijn stikstofberekeningen gemaakt voor de ontwikkeling van plangebied Woongebied Kernhem, scherven 10 t/m 14. Uit de berekeningen volgt dat het plan een toename van de stikstofdepositie op de stikstofgevoelige habitattypes binnen de Veluwe van minder dan 0,05 mol/ha/jaar veroorzaakt vanwege verkeersaantrekkende werking en uitstoot van de woningen (CV-ketels). Hiermee blijft de bijdrage onder de drempelwaarde en zijn significant negatieve effecten op Natura 2000 gebied Veluwe uitgesloten.

# **Conclusie**

Geconcludeerd wordt dat het aspect stikstofdepositie geen belemmering vormt voor de vaststelling van het uitwerkingsplan en de realisatie van de woningen.

#### **3.14. Parkeren**

Parkeren vindt plaats binnen parkeerhoven, langs de straten of op particulier terrein. In Kernhem is een parkeerverbodszone opgelegd. Dit betekent dat alleen op de aangegeven vakken geparkeerd mag worden. Voor berekening van de benodigde parkeerruimte is de Edese Nota Parkeernormering 2016 van toepassing. Het aspect parkeren vormt geen belemmering voor de uitvoerbaarheid van onderhavig bestemmingsplan.

#### **3.15. Water**

Het hemelwater afstromend van het verhard oppervlak binnen het plangebied wordt opgevangen in oppervlaktewater dat buiten het plangebied wordt gerealiseerd. De waterberging ten behoeve van het plangebied wordt gerealiseerd voor het bouwrijp maken van de gronden. Dit is geborgd in het bestemmingsplan "Woongebied Kernhem" en het uitwerkings- en wijzigingsplan "Woongebied Kernhem, hoofdwegen-, groen- en waterstructuur".

#### **3.16. Archeologie**

#### *Beleid/regelgeving*

In 2012 is de nota 'Archeologie in Evenwicht, Archeologienota gemeente Ede 2012- 2015' door de gemeenteraad vastgesteld. De nota stoelt op de Wet op de archeologische monumentenzorg (2007), een wetswijziging van de Monumentenwet. Met deze wetswijziging heeft de zorg voor het archeologisch erfgoed een prominentere plaats gekregen in het proces van de ruimtelijke planvorming. Gemeenten zijn wettelijk verplicht bij vaststelling van een bestemmingsplan en bij het bestemmen van de in dat plan begrepen grond rekening te houden met zowel de bekende als de te verwachten archeologische waarden.

Op een aantal punten biedt de wet de gemeente ruimte om archeologieregels op eigen wijze in te vullen. Met de archeologienota uit 2012 is deze ruimte benut en is gemotiveerd hoe in Edese bestemmingsplannen met archeologie wordt omgegaan. In de nota zijn onder andere een aantal vrijstellingen voor archeologisch onderzoek

opgenomen en is een verruiming (versoepeling) van de in de wet vastgelegde ondergrenzen doorgevoerd. De nota vormt de basis voor de archeologische regeling in dit bestemmingsplan.

#### *Situatie*

Bij de inventarisatie van bekende en te verwachten archeologische waarden in het onderhavige plangebied is gebruik gemaakt van de resultaten van in het plangebied uitgevoerd archeologisch onderzoek.1 In 1995 is tijdens archeologisch vooronderzoek in Vlek B van woonwijk Kernhem een behoudenswaardige steentijdvindplaats aangetroffen. Deze vindplaats is in 2009 volledig opgegraven (ex situ veiliggesteld). Tijdens de opgraving is met behulp van aanvullend booronderzoek bevestigd dat in de niet opgegraven zones rondom de vindplaats geen behoudenswaardige archeologische vindplaatsen meer zijn te verwachten. De bodemkundige situatie is ongunstig (te lage, natte ligging voor menselijke bewoning) en/of het archeologische niveau is in grote delen van het gebied verploegd.

#### *Uitgangspunten voor het bestemmingsplan*

Op basis van de resultaten van het uitgevoerde onderzoek is de kans klein dat tijdens de beoogde bouw- en aanlegwerkzaamheden belangrijke archeologische resten worden geraakt. Uitvoering van de bestemming zal niet leiden tot onevenredige aantasting van archeologische waarden. Een beschermende planologische regeling is niet noodzakelijk.

De meldingsplicht bij de Minister van OCW, namens deze de Rijksdienst voor het Cultureel Erfgoed, van een zaak die in de grond wordt aangetroffen en waarvan redelijkerwijs kan worden vermoed dat het een archeologische vondst betreft, blijft in het hele plangebied van kracht (Erfgoedwet, artikel 5.10).

#### **3.17. Economische uitvoerbaarheid**

In het kader van het bestemmingsplan "Woongebied Kernhem" is een onderzoek verricht naar de financiële uitvoerbaarheid, waaruit geconcludeerd kon worden dat de Vlekken A en B in financieel opzicht in principe een sluitend resultaat opleverden. De gemeente heeft een grondexploitatie geopend voor Kernhem B. Deze grondexploitatie is positief en wordt jaarlijks verantwoord in het MPG.

De plankosten voor de ontwikkeling van de in dit plan bestemde woongebieden worden gedragen door de ontwikkelaar. De verdeling van de kosten is vastgelegd in een exploitatieovereenkomst. Aangezien het verhaal van kosten van de grondexploitatie daarmee anderszins is verzekerd, hoeft vooralsnog geen exploitatieplan voor het bestemmingsplan te worden opgesteld. Geconcludeerd kan worden dat het plan economisch uitvoerbaar is.

<sup>1</sup> Odé, O., 1997: Gemeente Ede, plangebied Kernhem; waarderend archeologisch onderzoek vindplaats 1, RAAP-rapport 307, Amsterdam. Lohof.

Müller, A. & I. Devriendt (red.), 2015: Ede Kernhem Vlek B. Opgraving van een mesolithische vindplaats. *ADC Rapport* 3757, Amersfoort.

# **4. Wijze van bestemmen**

# **4.1. Algemeen**

# **4.1.1. Wat is een uitwerkingsplan?**

Een bestemmingsplan heeft een planperiode van 10 jaar. In het bestemmingsplan kunnen directe en indirecte bestemmingen worden opgenomen. Directe bestemmingen uit een bestemmingsplan kunnen bijvoorbeeld verkeers- en groenbestemmingen zijn. Indirecte bestemmingen zijn nader uit te werken bestemmingen, bijvoorbeeld Wonen - Uit te werken. In een uitwerkingsplan worden de indirecte bestemmingen uitgewerkt tot directe bestemmingen die na inwerkingtreding van het uitwerkingsplan ook onderdeel gaan uitmaken van het bestemmingsplan.

Een uitwerkingsplan vormt dus uiteindelijk een onderdeel van een bestemmingsplan. Het bestemmingsplan is een belangrijk instrument voor het voeren van ruimtelijk beleid, maar het is zeker niet het enige instrument. Andere ruimtelijke wetten en regels zoals de Woningwet, de Monumentenwet 1988, de Algemeen Plaatselijke Verordening, de Wet Milieubeheer en de bouwverordening zijn ook belangrijk voor het uitoefenen van ruimtelijke beleid.

# **4.1.2. Over bestemmen, dubbelbestemmen en aanduiden**

Op de verbeelding wordt aangegeven welke bestemming de gronden hebben. Dit gebeurt via een bestemmingsvlak. Voor het op de verbeelding aangegeven bestemmingsvlak gelden de gebruiksmogelijkheden zoals die in de bijhorende regels worden gegeven. Die toegekende gebruiksmogelijkheden kunnen op twee manieren nader worden ingevuld:

- 1. Via een dubbelbestemming. Een dubbelbestemming is, zoals de naam al zegt, een bestemming die óók aan de gronden wordt toegekend. Voor gronden kunnen dus meerdere bestemmingen gelden. Er geldt altijd één 'enkel' bestemming (dat is dé bestemming) en soms geldt er een dubbelbestemming (soms zelfs meerdere). In de regels van de dubbelbestemming wordt omschreven wat er voor de onderliggende gronden geldt aan extra bepalingen in aanvulling, of ter beperking, van de mogelijkheden van de onderliggende bestemmingen. In voorliggend uitwerkingsplan komen geen dubbelbestemmingen voor.
- 2. Via een aanduiding. Een aanduiding is een teken op de verbeelding dat betrekking heeft op een vlak op die kaart. Via een aanduiding wordt in de regels 'iets' geregeld. Dat 'iets' kan betrekking hebben op extra mogelijkheden of extra beperkingen voor het gebruik en/of de bebouwing en/of het aanleggen van werken. Aanduidingen kunnen voorkomen in een bestemmingsregel, in meerdere bestemmingsregels en kunnen ook eigen regels hebben. Een voorbeeld hiervan is de aanduiding van de maximale goothoogte en bouwhoogte.

# **4.1.3. Hoofdstukopbouw van de regels**

De regels zijn verdeeld over 4 hoofdstukken:

- 1. Inleidende regels. In dit hoofdstuk worden begrippen verklaard die in de regels worden gebruikt (artikel 1). Dit gebeurt om een eenduidige uitleg en toepassing van de regels te waarborgen. Ook is bepaald de wijze waarop gemeten moet worden bij het toepassen van de regels (artikel 2).
- 2. Bestemmingsregels. In dit tweede hoofdstuk zijn de bepalingen van de bestemmingen opgenomen. Dit gebeurt in alfabetische volgorde. Per bestemming is het toegestane gebruik geregeld en zijn bouwregels en, eventueel, ook een aanlegvergunningstelsel opgenomen. Als er dubbelbestemmingen zijn worden die ook in dit hoofdstuk opgenomen. Die komen, ook in alfabetische volgorde, achter de bestemmingsbepalingen.

Ieder artikel kent een vaste opzet. Eerst wordt het toegestane gebruik

geformuleerd in de bestemmingsomschrijving. Vervolgens zijn bouwregels opgenomen. Aansluitend volgen afwijkingsbevoegdheden met betrekking tot bouw- en/of gebruiksregels.

Belangrijk om te vermelden is dat naast de bestemmingsbepalingen ook in andere artikelen relevante informatie staat die mede gelezen en geïnterpreteerd moet worden. Alleen zo is een volledig beeld te verkrijgen van hetgeen is geregeld.

- 3. Algemene regels. In dit hoofdstuk zijn bepalingen opgenomen met een algemeen karakter, die gelden voor het hele plan. Het is een antidubbeltelbepaling.
- 4. Slotregel. In het laatste hoofdstuk is een slotregel opgenomen. Hoewel het hier in wezen ook algemene regels betreft, zijn deze vanwege hun meer bijzondere karakter in een apart hoofdstuk opgenomen.

# **4.2. Dit uitwerkingsplan**

Dit uitwerkingsplan bestaat uit een verbeelding, regels en een toelichting. De verbeelding en de regels vormen tezamen het juridisch bindende gedeelte van het uitwerkingsplan. Beide planonderdelen dienen in onderlinge samenhang te worden bezien en toegepast. Op de verbeelding zijn de bestemmingen aangewezen. Aan deze bestemmingen zijn bouwregels en regels betreffende het gebruik gekoppeld. De toelichting heeft geen rechtskracht, maar vormt niettemin een belangrijk onderdeel van het plan. De toelichting van dit uitwerkingsplan geeft een weergave van de beweegredenen en de beleidsuitgangspunten die aan het uitwerkingsplan ten grondslag liggen. Tot slot is de toelichting van wezenlijk belang voor een juiste interpretatie en toepassing van het uitwerkingsplan.

# **4.2.1. Bijzonderheden in dit uitwerkingsplan**

Voorliggend uitwerkingsplan kent de volgende bestemmingen: Groen, Tuin, Verkeer, en Wonen.

# *Groen*

De bestemming Groen is bedoeld voor groenvoorzieningen met bijbehorende voorzieningen, zoals paden en speelvoorzieningen.

### *Verkeer*

De bestemming Verkeer is bedoeld voor wegen, parkeervoorzieningen en andere bijbehorende voorzieningen. Uitsluitend bouwwerken geen gebouwen zijnde ten dienste van de bestemming mogen worden gebouwd. Daar waar de gronden als parkeerterrein bij de woningen worden ingericht is dit specifiek als aanduiding opgenomen.

# *Woongebied*

De bestemming Woongebied is bedoeld voor de woningen, de tuinen bij de aangrenzende woningen en de parkeervoorzieningen.

# **5. Procedure**

# **5.1. Zienswijzen**

Het ontwerpuitwerkingsplan heeft conform artikel 3.6 van de Wet ruimtelijke ordening van donderdag 22 juni 2017 tot en met woensdag 2 augustus 2017 ter inzage gelegen. In deze periode is er één zienswijze ingediend. Deze zienswijze is in bijgaande zienswijzennota samengevat en van een antwoord voorzien.

# **5.2. Overleg**

In het kader van wettelijk vooroverleg worden plannen in principe voorgelegd aan het Waterschap Vallei & Veluwe en de Veiligheids- en Gezondheidsregio Gelderland Midden.

Aan de provincie Gelderland is geen inhoudelijke reactie gevraagd, dit vanuit het gegeven dat de randvoorwaarden en richtlijnen uit het moederplan "Woongebied Kernhem" in acht genomen worden en de woningbouwontwikkeling plaatsvindt binnen de zogenaamde Kern Ede.

#### *Waterschap Vallei en Veluwe*

Van het Waterschap is geen reactie ontvangen.

#### *Veiligheids- en Gezondheidsregio Gelderland Midden*

De Veiligheids- en Gezondheidsregio Gelderland Midden heeft de volgende reactie op geheel Kernhem West gegeven.

#### **Bereikbaarheid**

Voor wat betreft de bereikbaarheid dient te worden voldaan aan de voorwaarden zoals die zijn opgenomen in de handreiking Bluswatervoorziening en Bereikbaarheid. Dit betekend voor dit plan het volgende:

- Het gewicht van een redvoertuig is 25 ton. De brug dient dus voldoende sterk te zijn om dit voertuig te kunnen dragen.
- Op sommige plekken zijn de bochten erg krap. Hierdoor zijn deze mogelijk niet haalbaar voor het redvoertuig. Wij hanteren een een buitenbochtdiameter van 19,5 meter en een binnenbocht diameter van 10,7 meter.
- Vanwege de schaal van de tekening is nauwkeurig meten lastig en maatvoering ontbreekt. Derhalve geven wij bij deze aan dat de minimale wegbreedte 3,5 meter dient te zijn.
- In het plan bevinden zich een aantal doodlopende einden van meer dan 40 meter. Op deze locaties dienen de wegbreedtes minimaal 5 meter te zijn of 4,5 meter met aan het einde een keermogelijkheid.

# **Opkomsttijd**

In de Wet veiligheidsregio's worden eisen gesteld aan de opkomsttijden van de brandweer. Deze zijn als norm vastgelegd in het bijbehorende Besluit. De opkomsttijd is de totale tijd die verstrijkt vanaf het moment dat de brandweer gealarmeerd wordt tot het moment dat de brandweer bij het betreffende adres arriveert. De maximale opkomsttijd is gerelateerd aan de gebruiksfunctie.

- De opkomstnorm voor een andere woonfunctie is maximaal 8 minuten.
- De werkelijke opkomsttijd voor Kernhem West Ede bedraagt 13 minuten.

De werkelijke opkomsttijd van de brandweer valt in dit geval **niet** binnen de norm zoals die in het Besluit veiligheidsregio's is vastgelegd en de

brandweer kan niet binnen de normtijd aanwezig zijn.

#### **Bluswatervoorziening**

Voor een adequate brandbestrijding dient de brandweer tijdig over voldoende bluswater te kunnen beschikken. Ook hiervoor zijn voorwaarden gesteld.

Vervolgens dient de brandweer binnen een afstand van maximaal 100 meter vanaf de opstelplaats over een primaire bluswatervoorziening (brandkraan) met een capaciteit van minimaal 30 m³ per uur te kunnen beschikken.

De primaire bluswatervoorziening voldoet **niet** aan de voorwaarden zoals opgenomen in de handreiking Bluswatervoorziening en Bereikbaarheid. In het plan is geen primaire bluswatervoorziening opgenomen.

#### **Externe Veiligheid**

In de directe omgeving van het plangebied bevinden zich twee risicobronnen snelweg A30 en een defensiepijpleiding waardoor een verantwoording groepsrisico voor dit bestemmingsplan noodzakelijk is. Over de snelweg A30 ten westen van het plangebied is transport van alle typen gevaarlijke stoffen toegestaan. Ten zuiden van het plangebied loopt langs de N224 een defensiepijpleiding voor transport van brandbare vloeistoffen. De mogelijke scenario's voor de snelweg zijn een plasbrand, een BLEVE of het vrijkomen van een giftige stof. De effectafstanden reiken over het plangebied. Het scenario voor de defensiepijpleiding is een plasbrand als gevolg van het beschadigen van de buisleiding en het ontsteken van de brandbare vloeistof. Ook bij dit scenario reikt de effectafstand tot het plangebied.

Langs de snelweg en de N224 is geen of nauwelijks bluswater beschikbaar, maar het open water in het plangebied is in beginsel geschikt als secundair bluswater voor de brandweer.

Omdat het hier een woonwijk betreft ligt het in de verwachting dat de aanwezige mensen in voldoende mate zelfredzaam zullen zijn om zichzelf ingeval van een incident in veiligheid te brengen.

De beoogde ontwikkeling zal naar verwachting niet leiden tot een overschrijding van de mogelijkheden van de rampenbestrijding.

#### *Reactie gemeente*

Op 27 februari 2007 hebben burgemeester en wethouders het volgende besloten met betrekking tot de opkomsttijden:

*'Bij de ontwikkeling van Kernhem, vlek B geen specifieke woonvormen of gebouwen met andere gebruiksfuncties toe te staan, tenzij in het gebouw zelf afdoende maatregelen (gelijkwaardige oplossing brandveiligheid) worden getroffen in geval van brand. Daarnaast ook woningbouw in de vorm van portiekflats niet toe te staan in verband met de relatief grote overschrijding van de normtijden voor deze gebouwvorm in geval van calamiteiten.'* 

Voor het overige wordt de reactie van de Veiligheids- en Gezondsheidsregio Gelderland Midden voor kennisgeving aangenomen.