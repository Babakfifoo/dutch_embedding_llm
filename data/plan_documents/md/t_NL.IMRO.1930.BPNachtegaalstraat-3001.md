Gemeente Nissewaard

1 juli 2020

# Gemeente Nissewaard Bestemmingsplan *''Nachtegaalstraat""*

Vastgesteld

Inhoud:

- Toelichting
- Regels
- Geometrische plaatsbepaling (verbeelding)

werknummer: 619.130.40 datum: 1 juli 2020 bestand: J:\619\130\40\3.projectresultaat\

#### Procedureoverzicht

| Fase             | Datum                      |
|------------------|----------------------------|
| Voorontwerp      | 3 december 2019            |
| Ontwerp          | 12 maart 2020              |
| Terinzagelegging | 20 maart t/m 30 april 2020 |
| Definitief       | 1 juli 2020                |

#### **KuiperCompagnons BV**

Ruimtelijke Ordening, Stedenbouw, Architectuur, Landschap Rotterdam

| 1.1 Aanleiding 3                           |  |
|--------------------------------------------|--|
| 1.2 Ligging en begrenzing plangebied4      |  |
| 1.3 Vigerende bestemmingsplannen 4         |  |
| 1.4 Bestaande situatie5                    |  |
| 1.5 Planvorm6                              |  |
| 1.6 Leeswijzer 6                           |  |
| Hoofdstuk 2 Beschrijving plan7             |  |
| 2.1 Toekomstige situatie 7                 |  |
| 2.2 Verkeer en parkeren 8                  |  |
| Hoofdstuk 3 Beleidskader 10                |  |
| 3.1 Rijksbeleid10                          |  |
| 3.2 Provinciaal beleid10                   |  |
| 3.3 Regionaal beleid13                     |  |
| 3.4 Gemeentelijk beleid 14                 |  |
|                                            |  |
| Hoofdstuk 4 Omgevingsaspecten19            |  |
| 4.1 M.e.r-beoordeling 19                   |  |
| 4.2 Archeologie en cultuurhistorie 19      |  |
| 4.3 Bedrijven en milieuzonering 22         |  |
| 4.4 Bodemkwaliteit23                       |  |
| 4.5 Externe Veiligheid 26                  |  |
| 4.6 Geluid 29                              |  |
| 4.7 Luchtkwaliteit31                       |  |
| 4.8 Natuur en landschap 33                 |  |
| 4.9 Water37                                |  |
| Hoofdstuk 5 Juridische planbeschrijving 42 |  |
| 5.1 Planmethodiek42                        |  |
| 5.2 Verbeelding42                          |  |

| Hoofdstuk 6 Uitvoerbaarheid45           |  |
|-----------------------------------------|--|
| 6.1 Economische uitvoerbaarheid 45      |  |
| 6.2 Maatschappelijke uitvoerbaarheid 45 |  |
| Hoofdstuk 7 Procedure 46                |  |
| 7.1 Inspraak 46                         |  |
| 7.2 Overleg 46                          |  |
| 7.3 Ontwerpfase 46                      |  |
| 7.5 Vaststellingsfase46                 |  |
| 7.6 Handhaving47                        |  |

### **Bijlagen**

| Bijlage 1:  | Aanmeldnotitie m.e.r., KuiperCompagnons, 25 november 2019                                    |
|-------------|----------------------------------------------------------------------------------------------|
| Bijlage 2:  | Akoestisch onderzoek, Buro Bouwfysica B.V., 24 juli 2019                                     |
| Bijlage 3:  | Quickscan flora en fauna, Van der Goes en Groot, 6 juni 2019                                 |
| Bijlage 4:  | Verkennend bodemonderzoek, Milieutechnisch adviesbureau RSK Netherlands, 26<br>maart 2019    |
| Bijlage 5:  | Archeologisch vooronderzoek, Vestigia Archeologie & Cultuurhistorie, 26 juni 2019            |
| Bijlage 6:  | Schaduwdiagram, Ziggurat architecten, 3 december 2019                                        |
| Bijlage 7:  | Aanvullend onderzoek PFAS, Milieutechnisch adviesbureau RSK Netherlands, 15<br>november 2019 |
| Bijlage 8:  | Stikstofdepositie-onderzoek, KuiperCompagnons, 8 november 2019                               |
| Bijlage 9:  | Antwoordnota inspraak en vooroverleg voorontwerp bestemmingsplan                             |
|             | Nachtegaalstraat, gemeente Nissewaard, 11 maart 2020                                         |
| Bijlage 10: | Antwoordnota zienswijze ontwerp-bestemmingsplan Nachtegaalstraat, gemeente                   |
|             | Nissewaard, 18 mei 2020                                                                      |

## **Hoofdstuk 1 Inleiding**

### <span id="page-6-0"></span>**1.1 Aanleiding**

Herkon B.V wil 39 appartementen realiseren op het terrein van de voormalige openbare basisschool De Nachtegaal. De school is een aantal jaren geleden gesloopt. Sinds die tijd is de locatie als openbaar groen in gebruik.

*Ligging plangebied (zwarte contour). Het plangebied zal in de toekomst een plek bieden aan in totaal 39 woningen.*

De appartementen worden verdeeld over twee gebouwen. De uitstraling van de gebouwen is identiek. Het verschil zit in de hoogte. Het grootste gebouw heeft 5 bouwlagen (22 appartementen). Het tweede gebouw heeft 4 bouwlagen (17 appartementen). De oppervlakte van de appartementen varieert. De grootste appartementen zijn 98 m2 en de kleinste 78 m2. Van de grootste appartementen worden er in totaal 4 gerealiseerd. Van de kleinste appartementen worden in totaal 14 stuks gerealiseerd. Het grootste aantal appartementen heeft echter de tussenmaat van 88 m2. Van deze maat worden er in totaal 21 stuks gerealiseerd. De bergingen bevinden zich op de begane grond. De gebouwen beschikken niet over een kelderverdieping. Het parkeren krijgt een plek rondom de gebouwen. In totaal zullen er 59 parkeerplaatsen worden gerealiseerd (zie ook paragraaf 2.1.)

De indeling van de gebouwen is gelijk, maar ze zullen gespiegeld worden gebouwd. De entreegevels zijn naar elkaar toe gekeerd en vormen zo gezamenlijk een vrij toegankelijke binnenruimte. De entreegevels worden gekarakteriseerd door doorlopende lijnen van balkons. De overige gevels zijn minder uitgesproken. Op de hoeken aan de buitenkant zijn balkons gepositioneerd.

*Gevelbeelden van het grootste gebouw. De gevelbeelden van het tweede gebouw zijn identiek. Dit gebouw is alleen een bouwlaag lager. De meeste balkons zijn gesitueerd aan de entreegevel (beeld Ziggurat architecten).* 

*De gebouwen worden gespiegeld ten opzichte van elkaar gepositioneerd. De entreegevels van de gebouwen vormen een gezamenlijk een binnenruimte (beeld Ziggurat architecten).*

#### <span id="page-7-0"></span>**1.2 Ligging en begrenzing plangebied**

Het plangebied ligt aan de Nachtegaalstraat in Spijkenisse. De locatie wordt globaal als volgt begrensd:

- in het noordoosten: woningen aan de Eksterlaan en Nachtegaalstraat,
- in het noordwesten: fietspad het Drempelpad,
- in het zuidoosten: woningen aan de Kwartelplein,
- in het zuidwesten: de Hekelingseweg

Op de locatie stond oorspronkelijk de basisschool De Nachtegaal. De gebouwen van deze school zijn inmiddels gesloopt.

#### <span id="page-7-1"></span>**1.3 Vigerende bestemmingsplannen**

In het plangebied is één bestemmingsplan van kracht: het bestemmingsplan 'Centrum 2012'. Dit plan is vastgesteld op 17 april 2013. Het bestemmingsplan 'Centrum 2012' heeft een conserverend karakter. Hiervoor geldt dat in principe de bestaande ruimtelijk en functionele situatie is vastgelegd. Om de ruimtelijke aanvaardbaarheid te garanderen en voldoende rechtszekerheid te bieden aan de bewoners en andere gebruikers van het gebied is er indertijd voor gekozen om voor het plangebied een vrij gedetailleerd bestemmingsplan te maken.

*De bestemmingen van het huidige plangebied uit bestemmingsplan Centrum 2012 te Spijkenisse.*

Het plangebied heeft voor een deel de bestemming 'Maatschappelijk'. Binnen deze bestemming zijn maatschappelijke dienstverlening en aan de hoofdfunctie ondergeschikte verkeers- en groenvoorzieningen, tuinen, erven en terreinen toegestaan. Voor het overige deel van het plangebied geldt de bestemming 'Groen'. Hier zijn de gronden bestemd voor groenvoorzieningen, fiets- en/of voetpaden, sportvoorzieningen, speelvoorzieningen en hierbij passende, openbare verblijfsvoorzieningen. Tevens zijn deze gronden bestemd voor bijbehorende verhardingen, watergangen en aan de hoofdfunctie ondergeschikte verkeersvoorzieningen. Ook bij deze doeleinden behorende voorzieningen, zoals straatmeubilair, reclameborden, kunstwerken, parkeer- en speelvoorzieningen, abri's en nutsvoorzieningen zijn hier toegestaan.

Binnen deze bestemmingen is het niet mogelijk om woningen te realiseren.

#### <span id="page-8-0"></span>**1.4 Bestaande situatie**

Het plangebied wordt in de huidige situatie benut als openbaar groen. Het bestaat uit een grasveld met aan de randen wat struiken (zie impressie).

*Impressie plangebied vanaf de Nachtegaalstraat (bron: GoogleMaps)*

#### <span id="page-9-0"></span>**1.5 Planvorm**

Het plan beoogt de toekomstige realisatie van 39 appartementen aan de Nachtegaalstraat. Om het bouwen van woningen mogelijk te maken zal een nieuw bestemmingsplan moeten worden opgesteld. Een bestemmingsplan bestaat uit een toelichting, regels en een verbeelding. In de regels zullen indien mogelijk flexibiliteitsbepalingen worden opgenomen. Op deze manier wordt duidelijkheid geboden richting de omgeving, maar is het nog wel mogelijk om op ondergeschikte punten het bouwplan aan te passen.

#### <span id="page-9-1"></span>**1.6 Leeswijzer**

In hoofdstuk 1 worden enkele algemene, in ieder bestemmingsplan voorkomende, onderdelen beschreven. Hoofdstuk 2 beschrijft de toekomstige situatie en welke uitgangspunten aangehouden worden. Vervolgens komt in hoofdstuk 3 het beleidskader aan de orde. De verantwoording op verschillende beleidsterreinen is verwoord in hoofdstuk 4. Achtereenvolgens wordt aandacht besteed aan archeologie en cultuurhistorie, bedrijven en milieuzonering, bodemkwaliteit, duurzame (energie)voorzieningen, externe veiligheid, geluid, luchtkwaliteit, natuur en landschap, verkeer en vervoer en water. De juridische planbeschrijving is opgenomen in hoofdstuk 5. In hoofdstuk 6 wordt ingegaan op de economische en maatschappelijke uitvoerbaarheid. In hoofdstuk 7 is de procedure voor dit bestemmingsplan beschreven.

## <span id="page-10-0"></span>**Hoofdstuk 2 Beschrijving plan**

#### <span id="page-10-1"></span>**2.1 Toekomstige situatie**

Op 6 december 2017 is het beleidsdocument 'ontwikkelingsperspectief voormalige groeikern Spijkenisse Nissewaard naar 2040' door de gemeenteraad vastgesteld. Met de bouw van de appartementen aan de Nachtegaalstraat wordt geanticipeerd op de uitvoering van de beleidsuitspraken uit dit document.

De gemeente Nissewaard zet in op verdere verstelijking en wil het wonen richten naar de bestaande groenkwaliteiten of met andere woorden wonen en groen elkaar onderling laten versterken. Het plan beoogt de toekomstige realisatie van 39 appartementen in twee gebouwen. In het zuidelijk complex worden 22 appartementen gerealiseerd en in het noordelijk complex 17 appartementen. Het plangebied wordt ontsloten via de Nachtegaalstraat. De Nachtegaalstraat komt hier uit op de Groene Kruisstraat. De Groene Kruisstraat sluit aan de op de Marrewijklaan/ Vredehoflaan. Via deze route kan autoverkeer de buurt verlaten.

De gebouwen profiteren, zoals aangegeven, van de groene locatie die kan worden benut om de woonkwaliteit te vergroten. De binnenstad is hier dichtbij en via het Drempelpad kunnen de toekomstige bewoners met de fiets of te voet het centrum ook snel bereiken.

De woningen in de omgeving aan de overzijde van de Nachtegaalstraat zijn rijwoningen uit de jaren '60/'70. In het verlengde van deze woningen zijn bejaardenwoningen gesitueerd (Kwartelplein). Om voldoende afstand te houden tussen de nieuwe woningen en de bestaande bebouwing zullen de parkeerplaatsen tussen de nieuwbouw en de bestaande bebouwing worden aangelegd. Het betreft in totaal 59 parkeerplaatsen (parkeernorm 1,5).

*Plattegrond toekomstige situatie (beeld Ziggurat architecten)* 

*Impressie toekomstige situatie zuidgevel (beeld Ziggurat architecten)*

#### <span id="page-11-0"></span>**2.2 Verkeer en parkeren**

#### **Parkeren**

De gemeente Nissewaard hanteert voor de parkeernormen de aanbevelingen van het CROW voor parkeren. Op grond van de omgevingsadressendichtheid mag de gemeente Nissewaard betiteld worden als sterk stedelijk. Het plangebied ligt in het centrum van Spijkenisse. Hierin is, in principe, opgenomen dat per woning 1,4 parkeerplaatsen nodig zijn. Om er zeker van te zijn dat er voldoende parkeerplaatsen worden gerealiseerd en de omgeving niet wordt belast wordt voor dit specifieke complex een andere parkeernorm van 1,5 parkeerplaats per woning aangehouden. In deze parkeernorm is het bezoekersparkeren opgenomen. Het betreft een aantal van 0,3 van de parkeernorm van 1,5. Dit betekent dat er in totaal 59 (39x1,5) parkeerplekken nodig zijn.

De parkeerplaatsen worden rond de gebouwen – vooral aan de zijde van de Nachtegaalstraat – aangelegd. De parkeerplaatsen zullen vanaf de Nachtegaalstraat worden ontsloten via de bestaande weg.

Met het aantal van 59 parkeerplaatsen worden voldoende parkeerplaatsen aangelegd.

#### **Verkeersgeneratie**

De 39 appartementen zorgen voor een verkeersaantrekkende werking van 227 (39x5,8) motorvoertuigen per etmaal. De voormalige basisschool had echter ook een verkeersaantrekkende werking. Dit is waarschijnlijk minder dan de 39 appartementen. Hierdoor zal de verkeersantrekkende werking door voorliggende ontwikkeling toenemen.

Op basis van de inrichting van de omliggende wegen is de verwachting dat de capaciteit van deze wegen groot genoeg is om het extra verkeer als gevolg van de ontwikkeling te verwerken.

#### **Openbare ruimte**

Om een goede overgang naar de omgeving te maken worden de gebouwen centraal op de kavel gesitueerd. Zo kan een groene overgang worden gemaakt richting Drempelpad en Hekelingseweg. Tussen de bestaande bebouwing en de nieuwe appartementen wordt het parkeren gesitueerd, zodat ook hier ook ruimte blijft tussen de gebouwen.

#### **Schaduwwerking**

In bijlage 6 is zijn schaduwdiagrammen opgenomen die de schaduwwerking van de voorgenomen ontwikkeling laat zien. Deze schaduwdiagrammen laten zien dat de omliggende woningen niet of nauwelijks last hebben van deze ontwikkeling. Door de positie van de gebouwen valt de schaduw vooral aan de zijde van het Drempelpad. Pas na de middag (vanaf 14.00 uur) is er sprake van een beperkte schaduwwerking op de gebouwen (en de speelplaats) aan de Eksterlaan. Dit speelt alleen in de periode dat de zon laag staat (winter). In de avond kan er in de zomer (vanaf 20.00 uur) ook nog sprake zijn van een beperkte schaduwwerking op de voortuinen en voorgevels van de woningen aan de Nachtegaalstraat.

## <span id="page-13-0"></span>**Hoofdstuk 3 Beleidskader**

#### <span id="page-13-1"></span>**3.1 Rijksbeleid**

#### **Structuurvisie Infrastructuur en Ruimte**

Op 13 maart 2012 stelde de Minister van Infrastructuur en Milieu deze Structuurvisie vast.

Eén van de belangrijkste beleidsdoelen is een gezonde en veilige leefomgeving als basisvoorwaarde voor burgers en ondernemers. Dit wordt vooral vertaald in het verbeteren van de milieukwaliteit (lucht, bodem, water) en in bescherming tegen geluidsoverlast en externe veiligheidsrisico's. Om toekomstige kosten en maatschappelijke schade te voorkomen, moeten bij ruimtelijke en infrastructurele ontwikkelingen de milieueffecten worden afgewogen.

Het Rijk heeft 13 nationale belangen aangewezen. Het Rijk richt zich daarbij op het versterken van de internationale positie van Nederland en het behartigen van de belangen voor Nederland als geheel, zoals de hoofdnetwerken voor personen- en goederenvervoer (waaronder buisleidingen), energie en natuur, alsook ondergrond en ruimte voor militaire activiteiten. Ook waterveiligheid en milieukwaliteit (lucht, geluid, bodem, water en externe veiligheid) horen daarbij, evenals de bescherming van ons werelderfgoed (zoals de Waddenzee en de Nieuwe Hollandse Waterlinie).

Het plan betreft een lokale ontwikkeling in het centrum van Spijkenisse. In het rijksbeleid (SVIR en Barro) worden geen specifieke uitspraken gedaan over deze of vergelijkbare ontwikkelingen. Wel dient getoetst te worden aan de ladder voor duurzame verstedelijking. De ladder wordt voor dit plan op provinciaal niveau getoetst (zie paragraaf 3.2.) omdat deze ook in de Provinciale Verordening is opgenomen.

#### **Strategisch Plan Verkeersveiligheid 2008 - 2020**

Het Strategisch Plan Verkeersveiligheid 2008 - 2020 van het Ministerie van Verkeer en Waterstaat geeft een visie weer op het aspect 'verkeersveiligheid' in Nederland. De ambitieuze doelen (qua verkeersdoden en -gewonden) uit de Nota Mobiliteit moeten worden omgezet in beleid. Drie pijlers daarin zijn: samenwerking, integrale aanpak en "Duurzaam Veilig". Het verkeersveiligheidsbeleid in Nederland van de afgelopen jaren was succesvol; dat moet worden gecontinueerd. Op basis van generieke maatregelen (maatregelen die in de basis overal gelden, die de afgelopen jaren al zijn ingezet en die moeten worden gecontinueerd) alsook met specifieke aandachtsgebieden zou dit kunnen worden bewerkstelligd. Het is van groot belang dat er een goede afstemming en samenwerking plaatsvindt met alle betrokken partijen.

In het gebied van de metropoolregio Rotterdam-Den Haag is het verkeers- en vervoersbeleid van de stadsregio beleidsmatig gezien leidend. De provincie speelt een rol als wegbeheerder (zie paragraaf 3.2). Daarom wordt hier niet verder ingegaan op het rijks verkeers- en vervoersbeleid.

#### <span id="page-13-2"></span>**3.2 Provinciaal beleid**

#### **Visie Ruimte en Mobiliteit en Verordening Ruimte**

Op 20 april 2019 hebben Provinciale Staten van de Provincie Zuid-Holland de Visie Ruimte en Mobiliteit, het Programma Ruimte, het Programma Mobiliteit en de Verordening Ruimte (opnieuw) vastgesteld (geconsolideerd). Het aantal wijzigingen ten opzichte van de eerdere versies is beperkt. Ten aanzien van de planlocatie zijn er geen wijzigingen opgetreden.

Deze tijd vraagt om maatwerk, flexibiliteit en aanpassingsvermogen, onder andere omdat ontwikkelingen minder voorspelbaar zijn en demografische ontwikkelingen in de diverse regio's verschillen. Maatwerk, flexibiliteit, aanpassingsvermogen en samenwerking zijn sleutelbegrippen in de Visie Ruimte en Mobiliteit.

De provincie stelt de behoefte van de gebruiker centraal; het aanbod moet afgestemd zijn op de vraag. Daarbij zet de provincie in op een efficiënte benutting van de ruimte en de netwerken, met aandacht voor de (ruimtelijk) kwaliteit. De provincie heeft vier rode draden benoemd:

- 1. beter benutten van wat er is,
- 2. vergroten van de agglomeratiekracht,
- 3. verbeteren van de ruimtelijke kwaliteit,
- 4. bevorderen van de transitie naar water- en energie efficiënte samenleving.

In de Visie Ruimte en Mobiliteit wordt het beleid beschreven van de provincie Zuid-Holland. Het Programma Ruimte en het Programma Mobiliteit hebben beide de status van een structuurvisie en beschrijven de manier waarop het ruimtelijk beleid en het mobiliteitsbeleid van de provincie uitgevoerd wordt (met welke instrumenten). De Verordening Ruimte beschrijft de regels vanuit het beleid en het programma. Deze regels hebben een directe doorwerking in bestemmingsplannen.

Ten aanzien van het voorliggende plangebied worden geen specifieke uitspraken gedaan in de Visie Ruimte en Mobiliteit. Wel is het plangebied in het Programma Ruimte aangemerkt als bestaande bebouwde ruimte (zie afbeelding 3.1).

*Uitsnede Programma Ruimte (het plangebied is rood omcirkeld). De locatie wordt aangeduid als bestaande bebouwde ruimte.* 

Uit de verordening blijkt dat het plangebied gelegen is in de bebouwde ruimte en in de stedelijke agglomeratie. Het beter benutten van bebouwde ruimte en behoud en versterking van het leefklimaat van de bebouwde ruimte is hier het beleid. De voorgenomen ontwikkeling voldoet aan deze uitgangspunten. Door in te breiden wordt huidige bebouwde ruimte beter benut. Het toevoegen van nieuwe, kwalitatief hoogwaardige appartementen zorgt voor een verbetering van de woningvoorraad. De nieuwe bewoners zullen ook gebruik maken van de voorzieningen in de buurt. Omdat het centrum dichtbij is zullen, met name, die voorzieningen profiteren van de extra inwoners.

De ontwikkelingen binnen het plangebied leiden niet tot strijd met de Visie Ruimte en Mobiliteit, het Programma Ruimte of de Verordening Ruimte en komen juist overeen met de beleidsmatige uitgangspunten.

#### *Ladder voor duurzame verstedelijking*

Op 1 juli 2017 is de Nieuwe Ladder voor Duurzame Verstedelijking in werking getreden (artikel 3.1.6 lid twee en drie Bro). De nieuwe Ladder is ten opzichte van de voorgaande Ladder vereenvoudigd. De drie treden zijn komen te vervallen en er is een nieuwe bepaling toegevoegd. De Laddertoets geldt alleen voor plannen die een nieuwe stedelijke ontwikkeling mogelijk maken. Onder een nieuwe stedelijke ontwikkeling wordt verstaan: 'ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'.

Toetsing aan de nieuwe Ladder houdt in dat een bestemmingsplan dat een nieuwe stedelijke ontwikkeling mogelijk maakt een beschrijving bevat van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien.

Het voorliggende bestemmingsplan maakt 39 extra woningen mogelijk. Er is dus sprake van een stedelijke ontwikkeling. De woningen zijn regionaal afgestemd. Met het voorliggende plan wordt voorzien in deze concrete vraag. Het woningaanbod wordt uitgebreid met appartementen, waarbij de nieuwbouw voldoet aan de duurzaamheidseisen van deze tijd op het gebied van isolatie en energieverbruik.

Het voorliggende plangebied is gelegen binnen bestaand stedelijk gebied, waardoor sprake is van een intensivering van de bestaande ruimte. Derhalve kan worden voldaan aan de tweede voorwaarde van de Ladder.

#### *Conclusie*

Het toevoegen van appartementen wordt aangemerkt als een stedelijke ontwikkeling. Het plan voldoet aan de ladderonderbouwing, waarbij de woningen regionaal zijn afgestemd (zie paragraaf 3.3) en zijn gelegen binnen het bestaand stedelijk gebied. Daarnaast past de ontwikkeling binnen de provinciale doelstelling waarbij sprake is van het intensiveren van de bestaande bebouwde ruimte. De bouw van de appartementen ondersteunt het beleid van de provincie Zuid-Holland.

#### **Provinciaal Verkeer- en Vervoerplan 2002 - 2020**

In het Provinciaal Verkeer- en Vervoer Plan (PVVP) van 21 januari 2004 beschrijft de provincie Zuid-Holland hoe zij de komende jaren haar beleid op het terrein van verkeer en vervoer vorm wil gaan geven. Daarbij komen onderwerpen aan de orde als bereikbaarheid, leefbaarheid en verkeersveiligheid.

De provincie Zuid-Holland kiest voor een beleid van beheerste groei van de mobiliteit. Daarbij moeten tegelijkertijd de individuele wensen en eisen die reizigers en het bedrijfsleven aan de kwaliteit van hun mobiliteit stellen niet uit het oog worden verloren. Om de bereikbaarheid en de kwaliteit van de leefomgeving in stand te houden is ten eerste een kwaliteitssprong van het openbaar vervoer op alle niveaus vereist.

Vervolgens dient een vermindering van congestie en een verbetering van de bereikbaarheid plaats te vinden. Om die reden worden kwaliteitseisen gesteld aan de trajectsnelheden van de verschillende typen wegverbindingen.

Tot slot wordt gestreefd naar een toename van het fietsgebruik. Daartoe zal een volwaardig fijnmazig netwerk van zowel verkeersveilige, sociaal veilige, als comfortabele verbindingen moeten worden gerealiseerd.

De groei van de mobiliteit mag niet ten koste gaan van de kwaliteit van de leefomgeving. Eén van de ambities van de provincie is dan ook het duurzaam verbeteren van de omgevingskwaliteit in Zuid-Holland door het oplossen van de belangrijkste knelpunten in de omgevingskwaliteit (te hoge uitstoot van vervuilende stoffen, geluidsoverlast en ruimtelijke versnippering) en het voorkomen van nieuwe knelpunten.

#### *Conclusie*

Het plangebied wordt aangesloten op de bestaande Nachtegaalstraat. De bestaande wegen worden middels dit plan niet aangepast. Tevens zijn binnen dit bestemmingsplan geen provinciale wegen aanwezig. Dit beleid heeft daarom geen effect op het voorliggend plan.

#### <span id="page-16-0"></span>**3.3 Regionaal beleid**

#### **Woonbeleid**

Op 28 juni 2017 is de actualisatie van de woningmarkstrategie en woonvisie regio Rotterdam 2014 tot 2020 vastgesteld. Sinds januari 2017 wordt gewerkt aan een actualisatie van de woonvisie, met als doel in 2018 nieuwe woningmarktafspraken vast te stellen. Het 'Regioakkoord Nieuwe Woningmarktafspraken Regio Rotterdam' is op 23 januari 2019 vastgesteld. In het Regioakkoord maken de veertien gemeenten van het Samenwerkingsverband Wonen zich samen sterk om het aantal woningen in de regio Rotterdam met 54.000 uit te breiden. De gemeenten en de woningcorporaties zetten zich ook in voor een betere balans van het woningaanbod in de regio.

De regionale doelen zijn vastgesteld en de afspraken laten zien welke bijdrage iedere gemeente daaraan levert. In de periode tot 2030 worden zo voldoende woningen gerealiseerd en daarnaast wordt de sociale woningvoorraad beter verspreid. Ook ten aanzien van de betaalbaarheid en de beschikbaarheid van de corporatie- en huurwoningen zijn aanvullende afspraken gemaakt. Zo zorgen we ervoor dat de corporatiewoningen daadwerkelijk terecht komen bij de doelgroep waarvoor deze bedoeld is. De regio ligt in grote lijnen op koers voor 2030.

De 39 appartementen aan de Nachtegaalstraat zijn koopwoningen.

Het plangebied is gelegen in de subregio Voorne-Putten. Derhalve wordt de visie voor deze regio toegelicht.

#### **Woningbehoefte Nissewaard**

De woningbehoefteraming (WBR) is een berekening met binnenlands migratiesaldo-nul per gemeente (er is wél vestiging en vertrek met afwijkende samenstelling). Dit is te zien als basisberekening: hoeveel woningen zouden er in theorie bij moeten komen als er per saldo geen binnenlandse winst of – verlies plaats zou vinden. Deze prognose is te gebruiken als een inschatting van de woningbehoefte van de eigen bevolking van een gemeente.

De bevolkingsprognose (BP) zegt iets over potentiële marktkansen voor bouwprogramma's vanuit demografie. De bouwprogramma's van gemeenten zijn hierin doorgerekend, waarbij vanuit demografische ontwikkelingen wordt bekeken of er huishoudens zijn voor die woningen.

De WBR en BP geven op een verschillende manier een indicatie van de woningbehoefte. Het resultaat kan worden gebruikt op schaal van de woningmarkt van een regio of sub-regio. De cijfers zeggen nog niets over woonmilieu, voorkeuren of prijsklassen.

Het plan voor de Nachtegaalstraat is afgestemd met de regionale woningbouwmonitor.

#### **Regionaal Verkeers- en Vervoersplan (RVVP 2003-2020)**

De stadsregio Rotterdam is verantwoordelijk voor de uitwerking van het landelijk verkeers- en vervoersbeleid voor de regio. Het beleid zou gebaseerd moeten zijn op een Nationaal Verkeers- en Vervoersplan (NVVP), maar bij het ontbreken van een vastgesteld NVVP is door de stadsregio een RVVP opgesteld in de geest van het concept-NVVP. Het RVVP 2003-2020 is op 17 december 2003 door de regioraad vastgesteld. Relevant beleidsuitgangspunt in het RVVP is een goede bereikbaarheid voor personen (binnen richtlijnen voor maximale reistijden) van locaties, waar bovenlokale voorzieningen zijn gevestigd. De overige beleidsuitgangspunten hebben betrekking op de reistijd naar verschillende bestemmingen, de bereikbaarheid voor het goederenvervoer, het inrichten van 'knooppunten', waarop uitwisseling tussen verschillende vervoerswijzen mogelijk is, het bundelen van grote verkeersstromen en de kwaliteit van het openbaar vervoer. De doelstelling in het 'oude' RVVP, dat de groei van het autoverkeer beperkt dient te blijven tot maximaal 15%, is verlaten. In het nieuwe RVVP is het uitgangspunt "mobiliteit mag", maar binnen de grenzen van leefbaarheid en veiligheid, met het oog op schaarste aan ruimte en aan financiële middelen.

Dit beleidsstuk is niet relevant voor dit bestemmingsplan, omdat de bestaande wegenstructuur niet wordt aangepast.

#### <span id="page-17-0"></span>**3.4 Gemeentelijk beleid**

#### **Structuurvisie**

Op 13 mei 2009 heeft het gemeentebestuur (toen nog gemeente Spijkenisse) de gemeentelijke structuurvisie voor de periode 2010-2020 vastgesteld.

De Structuurvisie geeft de ruimtelijke en functionele ontwikkeling in Spijkenisse op hoofdlijnen weer. De visie is het uitgangspunt voor de politieke agenda. Geen dichtgetimmerd eindplan, maar het vertrekpunt van de gemeente voor gesprekken met hogere overheden, marktpartijen en partners om ontwikkelingen en investeringen in de stad te initiëren. In de visie zijn de volgende kernkwaliteiten geformuleerd;

- 1. Ligging aan de rand van de Randstad tussen stad en strand
- 2. Stadsranden en stadsentrees
- 3. Verbindende elementen
- 4. Wonen in Spijkenisse
- 5. Kwalitatief hoogwaardig stadscentrum
- 6. Sociaal-culturele kwaliteiten

De Structuurvisie biedt negen punten voor de politieke agenda van het gemeentebestuur van Spijkenisse: ideeën voor verbeteringen in negen gebieden. Het plangebied is gelegen in één van deze negen gebieden, namelijk gebied 9 "Herstructurering en afronding nieuwbouw stadscentrum" (zie afbeelding hieronder).

*Uitsnede Structuurvisie (plangebied zwart omcirkeld)* 

Het plangebied is aangeduid als een herstructureringsgebied. De oorspronkelijke bebouwing is al gesloopt. Door twee nieuwe gebouwen te bouwen wordt het gebied geherstructureerd.

#### **Wonen**

Op 26 januari 2016 is de woonvisie ''Nissewaard woont'' vastgesteld. In deze visie zijn onder meer de gemeentelijke woning ambities beschreven. Door demografische ontwikkelingen zal er in Nissewaard minder grootschalige nieuwbouw plaatsvinden dan voorheen. De focus zal verschuiven naar het transformeren van bestaande bebouwing, zodat die meer is afgestemd op de woonbehoeften van de huidige en toekomstige bewoners. Hierbij richt Nissewaard zich op haar eigen inwoners en op mensen uit de middenklasse die nu elders wonen.

Voor nieuwbouw is de ambitie opgesteld dat er alleen nog nieuwbouwwoningen worden gerealiseerd in segmenten en woonmilieus die iets toevoegen. Hierbij gelden vijf basisprincipes:

- het woningaanbod is toekomstbestendig;
- de wijken en dorpen zijn gezinsvriendelijk;
- de wijken en dorpen bieden sociale geborgenheid;
- de wijken en dorpen zijn zelfvoorzienend;
- de woonomgeving is groen en open.

Voor deze locatie is in de woonvisie als ambitie geformuleerd dat nieuwbouw zich concentreert rondom en binnen de bestaande bebouwing. De ontwikkeling van 39 appartementen aan de Nachtegaalstraat past bij deze ambitie. In de directe omgeving zorgt dit voor differentiatie van het aanbod en een versteviging van de toekomstbestendigheid.

In november 2017 is een ontwikkelperspectief voor Spijkenisse opgesteld, Nissewaard naar 2040. Voor nieuwe verstedelijking ligt een sterke basis in de bestaande structuur. Dit biedt onder ander de kans voor de grote woningbouwopgave in heel Zuid-Holland die voor een deel in Spijkenisse kan worden opgelost. Over woningbouw wordt onder andere gezegd dat er een hernieuwde balans huur-koop gevonden moet worden en het differentiëren van de woningvoorraad moet worden aangepakt. Het is ambitie dat mensen in Nissewaard een complete wooncarrière kunnen maken. De voorgenomen ontwikkeling van 39 appartementen in het duurdere segment voldoet hieraan, omdat hier veel vraag naar is en het – veelal oudere - mensen de kans biedt door te stromen naar een andere woning in de top van het segment. Het gevolg is dat er op andere plekken woningen vrijkomen voor andere doelgroepen, zoals gezinnen. Het plangebied bevindt zich bij het centrum van Spijkenisse. In het visiedocument wordt beschreven dat hier goede mogelijkheden voor inbreiding liggen. Ook staat beschreven dat het centrum meer naar buiten georiënteerd moet worden door woon-werk functies aan centrumring toe te voegen. Het voorliggend plan draagt hierbij aan bij door de woonfunctie te versterken. Het draagt bovendien bij aan een betere koppeling van wonen aan groen.

#### **Geactualiseerde woningbehoefte**

In de periode 2017 tot 2025 worden in de regio 44.051 woningen gebouwd en 8.533 woningen gesloopt. Een netto toevoeging van 35.518 woningen. Per jaar worden 5.506 woningen opgeleverd. Een stijging van 900 woningen ten opzichte van de peiling in 2016 en een forse stijging ten opzichte van de prognoses in "Dat spreken we af", die uitging van een jaarlijks gemiddelde van 4000 opgeleverde woningen. De aantrekkende markt en toenemende behoefte zijn terug te zien in het woningbouwprogramma.

In 2019 wordt een Woningbehoefteonderzoek voor Voorne-Putten (WBO) door Stec Groep uitgevoerd. Uit het concept-WBO blijkt dat er een tekort is aan koopappartementen in Spijkenisse.

Conclusie van het geheel is dat het voorliggende plan een bijdrage kan leveren aan de realisatie van voldoende koopappartementen in Nissewaard voor de komende jaren. De geplande woningen zijn bovendien regionaal afgestemd.

#### **Programmeringssystematiek**

Per brief d.d. 21-05-2019 heeft de Provincie Zuid-Holland het Samenwerkingsverband Wonen regio Rotterdam laten weten dat de programmeringssystematiek per direct is aangepast. In plaats van de bevolkingsprognose (BP) zal de trendraming (TR) in de systematiek worden toegepast.

De trendraming is een scenarioberekening van een demografisch model, waarbij de binnenlandse migratietrend per gemeente de komende tien jaar wordt doorgetrokken. De scenarioberekening wordt gebruikt om te zien hoe woningbouwplannen zich verhouden tot de binnenlandse migratietrend.

Tevens heeft iedere gemeente het recht verkregen om de plancapaciteit met 30% te verhogen om de uitval van bouwplannen op te vangen. Voor de gemeente Nissewaard is hierdoor de plancapaciteit vergroot ten opzichte van de oude systematiek. Dit plan is afgestemd met de regionale woningbouwmonitor volgens de oude systematiek en past ook volgens de nieuwe systematiek.

#### **Welstandsnota Nissewaard**

De 'Welstandsnota Nissewaard 2017' bevat de basisvoorwaarden, waaraan de bouwaanvragen op welstandaspecten getoetst zullen worden. Er worden criteria benoemd die ertoe moeten bijdragen dat de toekomstige bebouwing past in de omgeving. De welstandsnota richt zich op relatief kleine bouwopgaven van een of enkele gebouwen, uitbreidingen van bestaande bebouwing en kleine bouwwerken in bestaande stedelijk- en buitengebied. Het voorliggende plan is in een vooroverleg met de welstandscommissie besproken.

#### **Gemeentelijk rioleringsplan 2017 - 2021**

Het gemeentelijk rioleringsplan voor de periode 20017 – 2021 beschrijft op welke wijze de gemeente invulling geeft aan de wettelijke zorgplicht voor stedelijk afval-, hemel- en grondwater. Het GRP is samen met het Waterschap Hollandse Delta opgesteld.

In grote lijnen is de invulling van de zorgplicht gelijk aan het niveau van de afgelopen jaren. Op enkele onderdelen is het beleid aangescherpt of verdient het extra aandacht. De speerpunten van de gemeente zijn:

- Het blijven beschermen van de volksgezondheid en het milieu,
- Lozen en beheer van aansluitleidingen,
- Klimaatadaptatie & integraal programmeren,
- De verantwoordelijkheid ten aanzien van grondwater,
- Samenwerking in de afvalwaterketen Voorne-Putten.

Er zijn tal van activiteiten nodig om het bestaande areaal in stand te houden en te anticiperen op de toekomst. Dit vertaalt zich voor de gemeente in de volgende acties:

- Planmatig beheer en onderhoud van bestaande voorzieningen conform het dynamisch beheerplan,
- Het vervangen en renoveren van kwalitatief slechte riolering in combinatie met de bovenliggende verharding, het groen en klimaatadaptieve maatregelen,
- Meten aan het systeem zodat we op de praktijk gebaseerde beslissingen kunnen nemen,
- Nader onderzoek naar de voor wateroverlast gevoelige locaties binnen de gemeente.

Bij nieuwe ontwikkeling gelden de volgende uitgangspunten

- Inzameling van het binnen gemeentelijk gebied geproduceerde afvalwater;
- Inzameling van het hemelwater dat niet mag of kan worden gebruikt voor de lokale waterhuishouding;
- Transport van het ingezamelde water naar een geschikt lozingspunt, waarbij:
- Ongewenste emissie naar oppervlaktewater, bodem en grondwater worden voorkomen;
- Geen overlast voor de omgeving wordt veroorzaakt.

In het voorliggend plan is hier rekening mee gehouden. Beheer en onderhoud van de riolering is in handen van de gemeente Nissewaard en hemelwater wordt gescheiden ingezameld. Het hemelwater zal eerst worden gebufferd en vandaaruit gedoseerd worden afgevoerd naar het oppervlaktewater in de omgeving.

#### **Verkeersbeleid**

De lokale taken op het gebied van verkeer en vervoer worden door de gemeente uitgevoerd in nauwe samenwerking met de Stadsregio Rotterdam. Belangrijk blijft het verbeteren van de externe bereikbaarheid van Nissewaard. Het beleid van de gemeente Nissewaard is verder geconcretiseerd in de Mobiliteitsagenda 2020+.

De overlast door de aanwezigheid van autoverkeer in met name de verblijfsgebieden moet zoveel mogelijk worden voorkomen. Selectief autogebruik moet daarom worden nagestreefd. Het nietnoodzakelijke verkeer dient te worden teruggedrongen door het openbaar vervoer en het fietsverkeer een grotere rol te laten spelen in het mobiliteitsgedrag. Het autoverkeer dient op de gebiedsontsluitingswegen gebundeld te worden.

Het flankerend beleid komt onder meer tot uiting door de mogelijkheden van vervoersmanagement uit te werken. Er is extra aandacht voor de infrastructuur en exploitatie van het openbaar vervoer. In aanvulling op de tweede metroverbinding met Rotterdam via Schiedam, heeft de gemeente zich ingezet voor verbetering van de busdiensten, de realisering van "Park & Ride" plaatsen (o.a. bij de Heemraadlaan) en openbaar vervoer over water (aanlegsteiger watertaxi).

Gezien de kleinschalige omvang van dit bestemmingsplan is dit verkeersbeleid niet relevant. De bereikbaarheid van Nissewaard wordt niet aangepast en er wordt geen openbaar vervoer aangelegd. Wel In paragraaf 2.2. is er een toelichting op het parkeren en de verkeersgeneratie gegeven.

## <span id="page-22-0"></span>**Hoofdstuk 4 Omgevingsaspecten**

#### <span id="page-22-1"></span>**4.1 M.e.r-beoordeling**

Het voorkomen van aantasting van het milieu is van groot maatschappelijk belang. Het is daarom zaak om het milieubelang volwaardig in de besluitvorming te betrekken. Om hier in de praktijk vorm aan te geven is het instrument milieueffectrapportage of te wel m.e.r. ontwikkeld. De m.e.r.-beoordeling is een instrument met als hoofddoel het milieubelang volwaardig te laten meewegen bij de voorbereiding en vaststelling van plannen en besluiten.

De realisatie van 39 appartementen wordt aangemerkt als een stedelijk ontwikkelingsproject en komt voor in de eerste kolom van de D-lijst horende bij het besluit m.e.r. (categorie 11.2). Hoewel de drempelwaarde (kolom 2) van 2.000 woningen niet worden overschreden, dient een vormvrije m.e.r. beoordeling te worden opgesteld.

Dit kan niet meer uitsluitend in de vorm van een paragraaf in de toelichting van het bestemmingsplan. Door de initiatiefnemer moet (vanwege een wijziging van het Besluit milieueffectrapportage) een 'aanmeldnotitie vormvrije m.e.r.-beoordeling' worden opgesteld. Dit geldt voor alle in het Besluit m.e.r. genoemde activiteiten van de D-lijst die onder de drempelwaardes vallen.

In de aanmeldnotitie moet volgens de Wet milieubeheer in ieder geval een beschrijving van de activiteit (fysieke kenmerken en locatie) en van de waarschijnlijk belangrijke gevolgen voor het milieu worden opgenomen. Hierbij moet rekening worden gehouden met de relevante criteria van bijlage III bij de m.e.r.-richtlijn en, voor zover relevant, met de beschikbare resultaten van andere relevante beoordelingen van gevolgen voor het milieu. Over deze aanmeldnotitie neemt het bevoegd gezag vervolgens binnen zes weken na de datum van ontvangst, maar uiterlijk voordat het ontwerpbestemmingsplan ter inzage wordt gelegd, een beslissing omtrent de vraag of bij de voorbereiding van het betrokken besluit voor de activiteit, vanwege de belangrijke nadelige gevolgen die zij voor het milieu kan hebben, een milieueffectrapport (MER) moet worden gemaakt. De aanmeldnotitie vormvrije m.e.r.-beoordeling is als bijlage 1 opgenomen.

#### <span id="page-22-2"></span>**4.2 Archeologie en cultuurhistorie**

#### **4.2.1 Beleid en regelgeving**

#### **Rijksbeleid**

#### *Erfgoedwet*

De Erfgoedwet van 1 juli 2016 bundelt de voorgaande wet- en regelgeving voor behoud en beheer van het cultureel erfgoed in Nederland. Bovendien is aan de Erfgoedwet een aantal nieuwe bepalingen toegevoegd. Het beschermingsniveau zoals deze in de oude wetten en regelingen gold, blijft gehandhaafd. Het behoud en beheer van het Nederlandse erfgoed was geregeld in zes verschillende wetten en een regeling, waarin roerend, onroerend en archeologisch erfgoed allemaal hun eigen specifieke definities, procedures en beschermingsmaatregelen hadden.

In de Erfgoedwet is vastgelegd hoe met ons erfgoed wordt omgegaan, wie welke verantwoordelijkheden daarbij heeft en hoe het toezicht daarop wordt uitgeoefend. Overbodige regels zijn geschrapt en de verantwoordelijkheid voor de bescherming van het cultureel erfgoed ligt waar mogelijk bij het erfgoedveld zelf. Onderdelen van de Monumentenwet die de fysieke leefomgeving betreffen, worden overgeheveld naar de Omgevingswet die, naar verwachting, in 2021 van kracht wordt. Voor deze onderdelen is een overgangsregeling in de Erfgoedwet opgenomen voor de periode 2016-2019. Het gaat daarbij om de volgende zaken:

- Vergunningen tot wijziging, sloop of verwijdering van rijksmonumenten
- Verordeningen, bestemmingsplannen, vergunningen en ontheffingen op het gebied van archeologie
- Bescherming van stads- en dorpsgezichten

#### **Provinciaal beleid**

#### *Cultuurhistorische Hoofdstructuur Zuid-Holland*

De terreinen waarvan de archeologische waarde bekend is, staan aangegeven op kaart 1b Archeologische waarden van de Cultuur Historische Atlas van de provincie Zuid-Holland. Op de Indicatieve Kaart van Archeologische Waarden (IKAW) staat de zogenaamde verwachtingswaarde aangegeven. Bij het ontwikkelen van plannen is het van belang de kaart 1b en de IKAW te gebruiken. De provincie Zuid-Holland gebruikt beide kaarten bij advisering en beoordeling van (wijziging van) bestemmingsplannen, bij het verlenen van ontgrondingvergunningen en bij advisering over aanlegvergunningen, bodemsaneringen en peilbesluiten.

#### **Gemeentelijk beleid**

De gemeente Nissewaard beschikt over een gemeentelijke archeologische beleidskaart (zie afbeelding hieronder). Volgens deze kaart ligt het plangebied in een zone met een 'redelijk hoge' archeologische verwachting, hetgeen in het bestemmingsplan Centrum 2012 is verwerkt tot een dubbelbestemming archeologie Waarde 3. In een dergelijke zone dient archeologisch onderzoek uitgevoerd te worden bij ingrepen groter dan 200 m2 en dieper dan 50 cm –mv. Binnen het plangebied zijn geen archeologische waarnemingen of vondsten geregistreerd. In de directe omgeving, in de historische kern van Spijkenisse, heeft al veel archeologisch onderzoek plaatsgevonden, waarbij veel vondsten zijn gedaan uit de Late Middeleeuwen en Nieuwe tijd.

*Uitsnede gemeentelijke beleidskaart gemeente Nissewaard (plangebied rood omcirkeld)*

#### **4.2.2 Onderzoek**

In het vigerend bestemmingsplan is een archeologische dubbelbestemming opgenomen (*"Waarde – Archeologie – 3"*). Er geldt een archeologische onderzoeksverplichting wanneer bodemverstoringen worden voorzien met een oppervlakte van meer dan 200 m2 en een diepte van meer dan 0,50 meter beneden maaiveld. De werkzaamheden vergen meer dan 200 m2 extra oppervlakte ten opzichte van de huidige situatie en reiken dieper dan 50 cm. Het is daarom wel nodig om archeologisch onderzoek te verrichten.

Vestigia Archeologie & Cultuurhistorie heeft een archeologisch bureauonderzoek uitgevoerd voor het plangebied aan de Nachtegaalstraat 5 te Spijkenisse in de gemeente Nissewaard. Het volledige rapport is opgenomen als bijlage 5. Hieronder is de conclusie beschreven.

Op basis van de resultaten van dit bureauonderzoek geldt er een middelhoge kans op het aantreffen van een vindplaats uit het Mesolithicum tot het Neolithicum in de top van het Laagpakket van Wormer, mogelijk aanwezig vanaf 3,20 meter onder maaiveld (circa 4,55 m-NAP). Ook geldt er een middelhoge kans op het aantreffen van een vindplaats uit het Neolithicum tot de Romeinse tijd binnen het plangebied in de top van het Hollandveen, welke zich in het plangebied naar verwachting vanaf 1 meter beneden maaiveld (circa 2,35 m-NAP) bevindt. Gezien de geplande graaf- en heiwerkzaamheden voor de nieuwbouw is de kans aanwezig dat deze mogelijk aanwezige waarden verstoord worden bij de werkzaamheden. Verstoring van eventueel aanwezige waarden zal met name voor de nog niet eerder bebouwde delen van het plangebied gelden; het is ook niet bekend tot welke diepte de vroegere bebouwing de ondergrond verstoord heeft.

In het kader van de nieuwbouw van de woning adviseert Vestigia Archeologie & Cultuurhistorie daarom een inventariserend veldonderzoek (verkennende en karterende fase) uit te voeren om het archeologisch verwachtingsmodel te toetsen en om uitsluitsel te geven of er daarna nog andere vervolgstappen in het kader archeologische monumentenzorg (AMZ-cyclus) in relatie tot de planontwikkeling nodig zijn. Tijdens het booronderzoek worden de boormonsters onderzocht op de aanwezigheid van archeologische indicatoren; hiervoor wordt een zeef met een maaswijdte van 3 mm gebruikt. Een dergelijk verkennend en karterend booronderzoek heeft tot doel vast te stellen of er intacte bodemniveaus en archeologische indicatoren aanwezig die kunnen duiden op archeologische vindplaatsen.

Het bevoegd gezag, de gemeente Nissewaard, kan op basis van dit advies een besluit nemen ten aanzien van eventueel vervolgonderzoek. De gemeente volgt de conclusie dat er een inventariserend veldonderzoek benodigd is. De gemeente heeft hiervoor een PVE opgesteld. De meldingsplicht archeologische toevalsvondst of waarneming blijft te allen tijde van kracht (Erfgoedwet, artikel 5.10 Archeologische toevalsvondst). De dubbelbestemming "*Waarde – Archeologie – 3*" blijft op het plangebied liggen.

#### **4.2.3 Conclusie**

om het archeologisch verwachtingsmodel te toetsen en om uitsluitsel te geven of er daarna nog andere vervolgstappen in het kader archeologische monumentenzorg (AMZ-cyclus) in relatie tot de planontwikkeling nodig zijn zal een inventariserend veldonderzoek worden uitgevoerd. De gemeente heeft hiervoor een PVE opgesteld.

#### <span id="page-25-0"></span>**4.3 Bedrijven en milieuzonering**

#### **4.3.1 Beleid en regelgeving**

Voor het behoud en de verbetering van de kwaliteit van de woon- en leefomgeving is een juiste afstemming tussen de verschillende voorkomende functies in de nabijheid van wonen noodzakelijk. Daarbij kan gebruik worden gemaakt van een milieuzonering die uitgaat van richtinggevende afstanden tussen hinderlijke functies (in de vorm van gevaar, geluid, geur, stof) en gevoelige functies. In de brochure "Bedrijven en Milieuzonering" van de Vereniging van Nederlandse Gemeenten (VNG) (versie 2009) zijn deze richtafstanden opgenomen. Van deze richtafstanden kan gemotiveerd worden afgeweken.

#### **4.3.2 Onderzoek**

In de omgeving van het plangebied zijn diverse relevante bestemmingen/inrichtingen gelegen. Deze worden hieronder besproken.

#### *PENTA Collega De Oude Maas*

Ten westen van het plangebied is de bestemming 'Maatschappelijk' gelegen. Binnen deze bestemming is het PENTA College De Oude Maas opgericht. Dit is een middelbare school. Een dergelijke inrichting kent een richtafstand van 30 meter. Gezien de ligging in een gebied met diverse functies en drukke wegen is het plangebied te typeren als 'gemengd gebied' waardoor de richtafstand met één afstandsstap mag worden teruggebracht tot 10 meter. De feitelijke afstand van de rand van de bestemming tot het plangebied bedraagt circa 58 meter. Deze richtafstand wordt dus ruim gerespecteerd.

#### *Begraafplaats*

Ten noordwesten van het plangebied is de bestemming 'Maatschappelijk' gelegen waarbinnen een begraafplaats opgericht is. Een dergelijke inrichting kent een richtafstand van 10 meter en mag worden teruggebracht tot 0 meter. De feitelijke afstand van de rand van de bestemming 'Maatschappelijk' tot het plangebied bedraagt circa 35 meter. Deze richtafstand wordt ook ruim gerespecteerd.

#### *Bedrijven t/m milieucategorie 2*

Ten noorden is ook de bestemming 'Bedrijf – 1' gelegen. Binnen deze bestemmingen zijn bedrijven tot en met milieucategorie 2 mogelijk. Hierbij geldt een richtafstand van 30 meter en mag worden teruggebracht tot 10 meter. De feitelijke afstand van de bestemming tot het plangebied bedraagt circa 35 meter.

#### *Detailhandel*

Ten slotte ligt ten noorden, op circa 35 meter van het plangebied ook nog de bestemming detailhandel. Hier is een kringloopwinkel gevestigd. Een dergelijke inrichting kent een richtafstand van 10 meter en mag worden teruggebracht tot 0 meter. Deze richtafstand wordt ook ruim gerespecteerd. Tevens zijn tussen het plangebied en de detailhandel in de huidige situatie al een aantal woningen gelegen. Deze woningen worden als maatgevend geacht voor een goed woon- en leefklimaat en de huidige beperking van de bedrijvigheid. Dit zal geen belemmeringen opleveren.

Het aspect bedrijven en milieuzonering leidt niet tot belemmeringen.

#### **4.3.3 Conclusie**

Vanuit een oogpunt van Bedrijven en Milieuzonering bestaat er geen bezwaar tegen dit bestemmingsplan.

#### <span id="page-26-0"></span>**4.4 Bodemkwaliteit**

#### **4.4.1 Beleid en regelgeving**

#### **Wet bodembescherming (Wbb)**

De Wet bodembescherming (Wbb) stelt regels om de bodem en het zich daar in bevindende grondwater te beschermen. Enerzijds bevat deze wet bepalingen ter regulering van handelingen die een bedreiging vormen voor de bodem en het grondwater. Als er toch een verontreiniging optreedt dienen maatregelen te worden genomen om de verontreiniging zoveel mogelijk ongedaan te maken. Deze zorgplichtbepaling verplicht bij (dreigende) bodemverontreiniging, dus ook van het grondwater, tot het nemen van alle maatregelen die redelijkerwijs kunnen worden gevergd. De zorgplicht geldt alleen voor zogenaamde 'nieuwe' bodemverontreinigingen, dit zijn gevallen die op of na 1 januari 1987 zijn ontstaan.

Anderzijds moeten bestaande verontreinigingen (ontstaan voor 1 januari 1987) worden aangepakt en gesaneerd of beheerd. Er is sprake van een geval van ernstige verontreiniging indien voor ten minste één stof de gemiddelde gemeten concentratie van minimaal 25 m3 bodemvolume in het geval van bodemverontreiniging, of 100 m3 poriënverzadigd bodemvolume in het geval van een grondwaterverontreiniging, hoger is dan de interventiewaarde. Als een geval van ernstige verontreiniging is vastgesteld dan is er sprake van een potentieel risico dat aanleiding geeft tot een vorm van saneren of beheren.

#### **Besluit en Regeling bodemkwaliteit**

Het Besluit bodemkwaliteit (Bbk) met bijbehorende Regeling bevat het wettelijk kader voor het toepassen van bouwstoffen, grond en baggerspecie op of in de bodem of in oppervlaktewater. Voor toepassing in oppervlaktewater is een specifieke zorgplicht in het Besluit bodemkwaliteit opgenomen om nadelige gevolgen voor de kwaliteit van het oppervlaktewater te voorkomen. Voor toepassing op de landbodem is deze al afdoende opgenomen in de Wet Bodembescherming. Het generieke kader van het Besluit bodemkwaliteit is van toepassing op elk gebied waarvoor geen gebiedsspecifiek beleid is vastgesteld. Uitgangspunt van het generieke kader voor landbodems is dat de kwaliteit van de toe te passen grond of baggerspecie moet aansluiten bij de functie die de bodem heeft. Ook mag de actuele kwaliteit van de ontvangende bodem niet verslechteren. Naast de toetsingskaders voor gebiedsspecifiek en generiek beleid, kent het Besluit nog een andere categorie van toepassingen: grootschalige toepassingen. Bij deze categorieën hoeft niet te worden getoetst aan de kwaliteit van de ontvangende bodem. Wél moet worden voldaan aan de kwaliteitseisen en randvoorwaarden die het Besluit stelt aan deze toepassingen.

#### **Nota bodembeheer regio Voorne-Putten**

De regio Voorne-Putten bestaat uit de gemeenten Westvoorne, Brielle, Nissewaard en Hellevoetsluis.

#### *Specifieke situaties en aanvullende bepalingen*

#### *Vrijstelling van bodemonderzoek*

In volgende gevallen kan de gemeente vrijstelling verlenen voor het uitvoeren van een bodemonderzoek:

- 1. Het bouwwerk raakt de grond niet of het bestaande feitelijk gebruik blijft gehandhaafd.
- 2. Het te bebouwen oppervlak is kleiner dan 50 m2.
- 3. Het bouwwerk heeft geen woon- of verblijfsfunctie, dat wil zeggen dat in het gebouw minder dan twee uur per dag mensen aanwezig zijn;
- 4. Op de bodemkwaliteitskaart (ontgravingskaart) valt de locatie binnen de zone schone grond. Toelichting: aangezien in de Bouwverordening is vastgelegd dat ontheffing verleend kan worden bij een omgevingsvergunning (aspect bouwen) omdat er voldoende gegevens bekend zijn met betrekking tot de bodemkwaliteit, wordt de bodemkwaliteitskaart in combinatie met de nota bodembeheer geaccepteerd bij bouwaanvragen op onverdachte locaties.

In de situaties 2 t/m 4 geldt de vrijstelling alleen indien de locatie onverdacht is met betrekking tot bodemverontreiniging (puntbronnen of diffuus verspreide verontreiniging). Hiertoe wordt een historische toets uitgevoerd. In de situaties 2 en 3 wordt dit door de gemeente gedaan. In situatie 4 vult de aanvrager van de vergunning het formulier 'Historische toets' in. Op basis hiervan beoordeelt de gemeente of vrijstelling verleend kan worden. Als dit niet het geval is, moet de aanvrager alsnog een bodemonderzoek uitvoeren.

#### *Verhoogde gehalten metalen in het grondwater*

In de regio komen verhoogde gehalten aan zware metalen in het grondwater voor. Bij matig tot sterk verhoogde gehalten aan zware metalen dient per situatie bekeken te worden of sprake is van een bodemverontreiniging of natuurlijk verhoogde achtergrondgehalten. Indien verhoogde gehalten aan zware metalen kunnen worden gerelateerd aan bedrijfsactiviteiten op of in de omgeving van het onderzochte perceel dient altijd een herbemonstering plaats te vinden. Op basis van de resultaten van de herbemonstering dient per geval bepaald te worden of nader onderzoek noodzakelijk is. Indien de verhoogde gehalten niet gerelateerd kunnen worden aan bedrijfsactiviteiten en er geen sprake is van een verontreiniging van de grond, is mogelijk sprake van een natuurlijk verhoogd achtergrondgehalte. Herbemonstering is, mits voldoende onderbouwd, dan niet noodzakelijk.

#### *Asbestonderzoek*

Asbestonderzoek is verplicht bij bodemonderzoeken van locaties die op grond van voorinformatie uit terreinbezoek, vooronderzoek of tijdens veldwerkzaamheden verdacht zijn gebleken op het voorkomen van asbest. Dit betreft onder andere:

- Erven van agrarische bedrijven met bebouwing van voor 1993 of waar voor 1997 sloopwerkzaamheden zijn uitgevoerd;
- Autosloperijen;
- Puinhoudende bodemlagen;
- Oude ophooglagen binnen de bebouwde kom.

#### **Nota bodembeheer Nissewaard**

De gemeente Nissewaard heeft de wens het grondstromenbeleid verder af te stemmen met andere gemeenten in het werkgebied van de DCMR Milieudienst Rijnmond en grondverzet mogelijk te maken met andere gemeenten in dit werkgebied. Daarnaast wil de gemeente nog beter invulling geven aan haar huidige duurzame grondstromenbeleid. Om dit te realiseren heeft de gemeente de eerder vastgestelde bodemfunctieklassenkaart, de bodemkwaliteitskaart en de nota bodembeheer geactualiseerd. De kaarten zijn de instrumenten bij de uitvoering van het grondstromenbeleid. Deze geactualiseerde nota bodembeheer geeft aan hoe vrijgekomen grond en gerijpte baggerspecie mag worden opgeslagen (tijdelijk), hergebruikt of toegepast. Ook zijn regels en procedures voor dit beleid geformuleerd. Deze nota bodembeheer is bedoeld voor professionele partijen.

De gemeente vult haar grondstromenbeleid in door vrijkomende grond en gerijpte baggerspecie (bij graaf- en baggerwerkzaamheden) zoveel als mogelijk te hergebruiken zodat minder materiaal wordt gestort en minder primaire grondstoffen worden gewonnen.

De wet- en regelgeving voor het tijdelijk opslaan en het toepassen van grond en gerijpte baggerspecie is geregeld in het Besluit en Regeling bodemkwaliteit. Het is niet zonder meer toegestaan om grond en gerijpte baggerspecie ergens te ontgraven en op een andere plaats toe te passen of tijdelijk op te slaan. Voorkomen moet worden dat het tijdelijk opslaan en het toepassen van grond en gerijpt baggerspecie de ontvangende bodem verontreinigt en risico's vormt voor het (toekomstige) bodemgebruik.

#### **4.4.2 Onderzoeken**

Uitgangspunt is dat bij ontwikkelingen de bodemkwaliteit geschikt is voor de toekomstige functie. In het vigerende bestemmingsplan 'Centrum' zijn de gronden waarop de appartementen zijn voorzien, bestemd als 'Maatschappelijk' en als 'Groen'. Binnen deze bestemmingen zijn de appartementen niet toegestaan. De ontwikkeling voorziet in het realiseren van een gevoelige functie. Bodemonderzoek wordt om deze reden noodzakelijk geacht. Door Milieutechnisch adviesbureau RSK Netherlands is een verkennend bodemonderzoek opgesteld. Het volledige rapport is opgenomen als bijlage 4. Hieronder worden de belangrijkste conclusie beschreven.

Middels onderhavig bodemonderzoek is de algemene milieuhygiënische bodemkwaliteit ter plaatse van de locatie Nachtegaalstraat ong. te Spijkenisse in voldoende mate vastgesteld.

Het onderzoek heeft in de bovengrond maximaal enkele (zeer) licht verhoogde gehalten aangetoond aan cadmium en minerale olie en in het grondwater maximaal licht verhoogde concentraties barium en naftaleen. Deze onderzoeksresultaten vormen geen aanleiding voor aanvullend bodemonderzoek en ook geen belemmering voor de voorgenomen eigendomsoverdracht van de locatie en eventuele nieuwbouw.

Wel is aanvullend onderzoek naar PFAS uitgevoerd. Aanleiding voor het aanvullend bodemonderzoek is het nieuwe beleid rondom PFAS. Hierin is aangegeven dat de bovengrond en geroerde bodems in heel Nederland verdacht zijn op het (diffuus) voorkomen van PFAS. Het aanvullend onderzoek naar PFAS is opgenomen als bijlage 7. Uit de onderzoeksresultaten blijkt dat in het geanalyseerde grondmengmonster verhoogde gehalten PFOS en PFOA worden waargenomen, de gemeten waarde voldoen indicatief aan de kwaliteitsklasse 'wonen' volgens het *'Tijdelijk handelingskader voor hergebruik van PFAS-houdende grond en baggerspecie'*.

#### **4.4.3 Conclusies**

Vanuit het oogpunt van bodemkwaliteit is er geen bezwaar tegen de voorgestane ontwikkelingen in het plangebied.

#### <span id="page-29-0"></span>**4.5 Externe Veiligheid**

#### **4.5.1 Beleid en regelgeving**

#### **Gemeentelijk beleid: Visie Externe veiligheid**

Bij Externe Veiligheid gaat het om de gevaren die de directe omgeving loopt in het geval er iets mis mocht gaan tijdens de productie, het behandelen of het vervoer van gevaarlijke stoffen. De daaraan verbonden risico's moeten aanvaardbaar blijven.

Er worden twee normstellingen gehanteerd:

- Het Plaatsgebonden Risico (PR) richt zich vooral op de te realiseren basisveiligheid voor burgers.
- Het Groepsrisico (GR) stelt beperkingen aan de maatschappelijke ontwrichting als gevolg van calamiteiten met gevaarlijke stoffen.

#### *Plaatsgebonden risico*

Het plaatsgebonden risico is een maat voor het overlijdensrisico op een bepaalde plaats.

Bij plaatsgebonden risico gaat het om de kans per jaar dat een gemiddelde persoon op een bepaalde geografische plaats in de omgeving van een transportroute overlijdt als rechtstreeks gevolg van een ongeval met gevaarlijke stoffen op deze transportroute, ervan uitgaande dat die persoon onbeschermd en permanent op deze plaats aanwezig is.

Anders gezegd, het plaatsgebonden risico is een rekenkundig begrip. Het plaatsgebonden risico kan worden weergegeven door een lijn op een kaart die de punten met een gelijk risico met elkaar verbindt (zogeheten: risicocontour). Dergelijke contouren zijn van belang bij de beoordeling of een risicovolle activiteit of een risicogevoelige bestemming op een bepaalde plaats kan worden toegelaten. Voor plaatsgebonden risico is door de rijksoverheid voor nieuwe situaties een grenswaarde vastgesteld van 10-6/jaar.

#### *Groepsrisico*

Het groepsrisico drukt de kans per jaar uit dat een groep mensen van minimaal een bepaalde omvang overlijdt als direct gevolg van één ongeval op de transportroute waarbij gevaarlijke stoffen betrokken zijn. Dit risico laat zich niet in de vorm van een risicocontour op een kaart weergegeven, maar kan wel worden vertaald in een dichtheid van personen per hectare.

Hoe meer personen per hectare in het schadegebied van een hier bedoeld ongeval aanwezig zijn, hoe groter het aantal (potentiële) slachtoffers is. Het groepsrisico kan worden weergegeven in een grafiek met op de horizontale as het aantal dodelijke slachtoffers en op de verticale as de cumulatieve kansen per jaar op ten minste dat aantal slachtoffers. Het groepsrisico is in tegenstelling tot het plaatsgebonden risico een oriënterende waarde.

#### **4.5.2 Onderzoek**

Op basis van de gegevens uit de risicokaart is onderzocht of er relevante risicobronnen in de nabijheid van het plangebied aanwezig zijn.

*Uitsnede risicokaart met globale ligging van het plangebied is blauw omcirkeld*

In de directe omgeving van het plangebied zijn geen risicobronnen aanwezig. Op grotere afstand zijn echter de volgende risicobronnen gelegen waarvan het invloedsgebied rijkt tot aan het plangebied:

- De Rijke Northern Europe B.V.
- Pro Delta Environmental Support B.V.
- Transportroute gevaarlijke stoffen N493 Groene Kruisweg/ Hartelweg
- Transportroute gevaarlijke stoffen A15
- Transportroute Havenspoorlijn/Betuweroute

#### **Inrichtingen**

Op het industrieterrein Halfweg bevinden zich de bedrijven: 'De Rijke Northern Europe B.V.' en 'Pro Delta Environmental Support B.V.'. Beide bedrijven houden zich bezig met de opslag van handelsgoederen en gevaarlijke stoffen. Het risico wordt voornamelijk veroorzaakt door een loodsbrand waarbij stikstofhoudende stoffen zijn betrokken. Deze bedrijven bevinden zich op respectievelijk circa 2,1 en 2,3 km ten noordwesten van het plangebied.

In het document: 'Inventarisatie risicobronnen, gemeente Spijkenisse' (DCMR, 2012) is gesteld dat het invloedsgebied van De Rijke Northern Europe B.V en Delta Environmental Support B.V. respectievelijk 7520 en 2655 meter bedragen. Het groepsrisico-aandachtsgebied is voor beide bedrijven volgens regionale uitgangspunten vastgesteld op 1500 meter. In bovengenoemd document is tevens bepaald

dat bij ruimtelijke ontwikkelingen in het gebied tussen het GR-aandachtsgebied en het invloedsgebied geen berekening van het groepsrisico hoeft te worden uitgevoerd en er ook geen volledige verantwoording van het groepsrisico noodzakelijk is. Wel dient er een beschrijving te worden gegeven van de aspecten 'zelfredzaamheid' en 'bestrijdbaarheid'.

#### **Transportroutes**

De transportroute gevaarlijke stoffen N493 Groene Kruisweg bevindt zich op circa 630 meter ten noorden van het plangebied. Op het westelijke gedeelte van de Groene Kruisweg tot de kruising met de Hartelweg en de Hartelweg vindt vervoer van meerdere categorieën gevaarlijke stoffen plaats, waaronder zeer toxisch gas. Op het gedeelte vanaf de Hartelweg tot aan het lpg-station aan de tramdijk 5 vindt enkel vervoer van LPG plaats naar dit tankstation. LPG heeft een invloedsgebied van 355 meter, waardoor het plangebied buiten het invloedsgebied voor dit weggedeelte valt. Wel bevindt het plangebied zich binnen het invloedsgebied van het eerstgenoemde weggedeelte Groene Kruisweg/ Hartelweg. De toxische gassen die over deze wegen vervoerd worden hebben een invloedsgebied van meer dan vier km.

De rijksweg A15 en de havenspoorlijn (onderdeel van de Betuweroute) bevinden zich circa 2,5 km ten noorden van het plangebied. Ook hier worden o.a. zeer toxische gassen vervoerd, waardoor het invloedsgebied van meer dan vier km tot aan het plangebied reikt.

Er dient daarom een beschrijving gegeven te worden van de aspecten 'zelfredzaamheid' en 'bestrijdbaarheid'.

#### **Mogelijkheden tot zelfredzaamheid**

Zelfredzaamheid is het zichzelf kunnen onttrekken aan een dreigend gevaar, zonder daadwerkelijke hulp van hulpverleningsdiensten. De mogelijkheden voor zelfredzaamheid bestaan globaal uit schuilen en ontvluchting. Het zelfredzame vermogen van personen in de buurt van een risicovolle bron is een belangrijke voorwaarde om grote effecten bij een incident te voorkomen. In het plangebied worden geen functies mogelijk gemaakt die specifiek bedoeld zijn voor personen met een beperkte zelfredzaamheid, zoals kinderen van 0 tot 4 jaar, ouderen, gehandicapten of gevangenen.

Het maatgevende scenario voor zowel beide bedrijven als de transportroutes is een toxische wolk. Tijdens een brand bij een inrichting met gevaarlijke stoffen of een incident met een ketelwagon op het spoor of tankwagen op de weg kan een wolk met giftige stoffen vrijkomen en zich verspreiden in de omgeving. Aanwezigen kunnen het beste binnen in gebouwen schuilen tegen de toxische effecten van het scenario.

#### **Mogelijkheden tot voorbereiden van bestrijding en beperking van rampen**

Risicocommunicatie naar de toekomstige bewoners is zeer belangrijk. Bij aankoop van een woning of het sluiten van een huurcontract kunnen de bewoners op de externe veiligheidsrisico's gewezen worden. Er kan informatie worden verstrekt over de maatregelen die zijn getroffen ter voorkoming en bestrijding van incidenten en over de daarbij te volgen gedragslijn. Het is wellicht wenselijk om een kettingbepaling af te dwingen, zodat toekomstige bewoners ook van de situatie op de hoogte zijn. De gemeente heeft in dit kader een informatieplicht.

Ten behoeve van de zelfredzaamheid is het van belang dat het waarschuwings- en alarmeringssysteem (WAS) wordt ingezet.

In het kader van een effectieve zelfredzaamheid bij het vrijkomen van toxische stoffen wordt geadviseerd bij ontwikkelingen afsluitbare ventilatiesystemen in gebouwen toe te passen waarmee kan worden voorkomen dat toxische stoffen binnentreden. Daarnaast dient aandacht te worden gevraagd voor de detaillering van gevels, ramen en kozijnen, zodat deze goed luchtdicht zijn uitgevoerd volgens de normen uit het Bouwbesluit 2012. Het is belangrijk om tijdens de bouw te controleren of dit goed wordt uitgevoerd. Aangezien het toepassen van een afsluitbare mechanische ventilatie niet middels het Bouwbesluit kan worden afgedwongen, dient hierover actief gecommuniceerd te worden de initiatiefnemer van het bouwproject.

#### **4.5.3 Conclusie**

Het aspect externe veiligheid vormt geen belemmering voor de ontwikkelingen in deze ruimtelijke onderbouwing. Het voorontwerp bestemmingsplan is voor advies toegezonden aan de veiligheidsregio Rotterdam-Rijnmond. De veiligheidsregio Rotterdam-Rijnmond heeft geen reactie op dit bestemmingsplan gegeven.

#### <span id="page-32-0"></span>**4.6 Geluid**

#### **4.6.1 Beleid en regelgeving**

#### **Wet geluidhinder**

Op grond van artikel 76 van de Wet geluidhinder wordt bij de vaststelling van een bestemmingsplan dat geheel of gedeeltelijk betrekking heeft op gronden behorende tot een zone als bedoeld in artikel 74 van de Wet geluidhinder, voor de geluidsbelasting op de gevels van woningen langs die weg, de waarden in acht genomen die ingevolge artikel 82 en 100 als ten hoogste toelaatbaar worden aangemerkt.

Artikel 74 van de Wet geluidhinder stelt dat voor het bepalen van de geluidsbelasting iedere weg in beschouwing dient te worden genomen, tenzij er sprake is van woonerf, dan wel van een maximumsnelheid van 30 km/u. De omvang van het gebied dat in de beschouwing moet worden betrokken hangt af van het aantal rijstroken van de weg. Voor wegverkeerslawaai geldt een voorkeursgrenswaarde van 48 dB; de maximale ontheffingswaarde is 63 dB.

Voor spoorweglawaai geldt een voorkeursgrenswaarde van 55 dB en een maximale ontheffingswaarde tot 68 dB.

De Wet geluidhinder verplicht om industrieterreinen waarop lawaaiveroorzakende bedrijven zijn of kunnen worden gevestigd te zoneren. Bij de zonering worden primair de grenzen vastgelegd van het gebied waarbinnen lawaai makende bedrijven gevestigd mogen zijn. Vervolgens wordt ten behoeve van het gezoneerde industrieterrein de zonegrens bepaald en vastgesteld. Het gebied binnen de zonegrens vormt het aandachtsgebied. De binnen het aandachtsgebied geldende wettelijke voorkeursgrenswaarde, dan wel de binnen de zone vastgestelde hogere waarden -max. 55 dB(A)- zijn bepalend voor de toelaatbaarheid van geluidproducerende activiteiten.

Buiten de geluidszone mag de geluidsbelasting als gevolg van de bedrijven op het gezoneerde industrieterrein niet meer bedragen dan 50 dB(A).

#### **Hogere waardenbeleid gemeente Nissewaard**

De gemeente Nissewaard heeft nadere voorwaarden gesteld bij het verlenen van hogere waarden. Deze voorwaarden zijn vastgelegd in de 'Hogere grenswaardenbeleid Wet geluidhinder gemeente Nissewaard', d.d. 21 november 2016.

Het beleid is erop gericht om (nieuwe) geluidhindersituaties zoveel mogelijk te voorkomen. Het uitgangspunt in dat beleid is dat met nieuwe ruimtelijke plannen een goede leefomgevingskwaliteit voor bewoners moet worden gerealiseerd. Het vaststellen van hogere waarden kan alleen als toepassing van geluidreducerende maatregelen tot de voorkeurswaarde onvoldoende doeltreffend zal zijn, of stuit op overwegende bezwaren van stedenbouwkundige, verkeerskundige, vervoerskundige, landschappelijke of financiële aard (artikel 110a, vijfde lid, Wgh).

Het vaststellen van hogere waarden is alleen mogelijk indien de woningen beschikken over een geluidluwe gevel en buitenruimte. Daarnaast dient bij het bouwplan rekening te worden gehouden met een akoestisch optimale indeling van de woning (gevoelige ruimten aan de geluidluwe gevel).

Onder een geluidluwe gevel wordt verstaan: een gevel van een woning waar de geluidbelasting laag is. Voor wegverkeerslawaai is dit een geluidbelasting van 53 dB. Onder een geluidluwe buitenruimte wordt verstaan: een bij de woning behorende buitenruimte die grenst aan de geluidluwe gevel, waarbij de geluidbelasting in principe niet meer dan 5 dB hoger mag zijn dan bij de geluidluwe gevel. Voor wegverkeerslawaai is dit een geluidbelasting van 58 dB. Het betreft de cumulatief geluidbelasting door het verkeer op alle wegen en zonder toepassing reductie artikel 110g Wgh.

#### **4.6.2 Onderzoek**

Binnen het bestemmingsplan 'Nachtegaalstraat' wordt voorzien in de bouw van 39 appartementen aan de Nachtegaalstraat 5. De ontwikkellocatie is gelegen in de zone van de Hekelingseweg, de Hoeklaan, de Vredehofstraat en de Marrewijklaan. Vanuit de Wet geluidhinder is een akoestisch onderzoek naar wegverkeerslawaai zodoende noodzakelijk.

Door Buro Bouwfysica B.V. is een akoestisch onderzoek uitgevoerd. Deze is als bijlage 2 opgenomen. Hieronder worden de belangrijkste conclusies beschreven.

Uit het onderzoek blijkt dat voor een deel van de woningen binnen het plan sprake is van een overschrijding van de voorkeursgrenswaarde vanwege het verkeer op de Hekelingseweg. Omdat het treffen van bron- en overdrachtsmaatregelen naar verwachting niet doelmatig zullen zijn is het noodzakelijk om hogere waarden voor de woningen binnen het plan vast te stellen. Door het treffen van maatregelen aan de ontvanger, in de vorm van gesloten borstweringen en absorberende plafonds, kan voor alle woningen binnen het plan invulling worden gegeven aan de aanvullende eisen uit het gemeentelijk geluidbeleid ten aanzien van de aanwezigheid van een geluidluwe buitenruimte en een geluidluwe gevel.

Met de beschreven maatregelen wordt invulling gegeven aan de aanvullende eisen uit het gemeentelijk geluidbeleid en is sprake van een acceptabele kwaliteit van de woon- en leefomgeving.

Onderstaande tabel vermeld de aantallen woningen met een hogere waarden. Het besluit tot vaststelling hogere waarden maakt onderdeel uit van de ruimtelijke procedure.

| Gebouw       | Aantal | Hogere<br>waarde | bron          |
|--------------|--------|------------------|---------------|
| Urbanvilla 1 | 8      | 56               | Hekelingseweg |
|              | 2      | ટેટ              |               |
|              | 8      | 52               |               |
| Urbanvilla 2 | ന      | 49               |               |

*Tabel hogere waarden*

#### **4.6.3 Conclusie**

Voor wegverkeerslawaai is het noodzakelijk dat een hogere waarde wordt vastgesteld. Het ontwerpbesluit tot vaststelling van de hogere waarde moet gelijktijdig met het ontwerpbestemmingsplan ter inzage worden gelegd.

#### <span id="page-34-0"></span>**4.7 Luchtkwaliteit**

#### **4.7.1 Beleid en regelgeving**

Het onderzoek naar luchtkwaliteit wordt uitgevoerd op grond van hoofdstuk 5, titel 5.2 'Luchtkwaliteitseisen' van de Wet milieubeheer. De titel 5.2 'Luchtkwaliteitseisen' is beter bekend als de Wet luchtkwaliteit.

De kern van de Wet luchtkwaliteit is het Nationaal Samenwerkingsprogramma Luchtkwaliteit (NSL). Het NSL is een bundeling maatregelen op regionaal, nationaal en internationaal niveau die de luchtkwaliteit verbeteren en waarin alle ruimtelijke ontwikkelingen/projecten zijn opgenomen die de luchtkwaliteit in belangrijke mate verslechteren.

Het doel van de NSL is om overal in Nederland te voldoen aan de Europese normen voor de luchtverontreinigende stoffen. Voor wegverkeer zijn stikstofdioxide (NO2), fijnstof (PM10) en zeer fijnstof (PM2,5) de belangrijkste stoffen. De in de Wet luchtkwaliteit gestelde norm voor NO2 en PM10 jaargemiddelde grenswaarde is voor beide stoffen 40 µg/m3 . Daarnaast mag de PM10 24 uurgemiddelde grenswaarde van 50 µg/m3 maximaal 35 keer per jaar worden overschreden. De jaargemiddelde grenswaarde voor zeer fijnstof (PM2,5) bedraagt 25 µg/m3 .

Met het van kracht worden van het NSL zijn de tijdstippen waarop moet worden voldaan aan de jaargemiddelde grenswaarden NO2 en PM10 aangepast. Voor PM10 is dat 11 juni 2011 en 1 januari 2015 voor NO2. De grenswaarde voor PM2,5 is vanaf 1 januari 2015 van toepassing.

Naast de introductie van het NSL is het begrip 'niet in betekenende mate bijdragen' (NIBM) een belangrijk onderdeel van de Wet luchtkwaliteit. Een project draagt NIBM bij aan de verslechtering van de luchtkwaliteit als de NO2 en PM10 jaargemiddelde concentraties niet meer toenemen dan 1,2 µg/m3 . In dat geval is de ontwikkeling als NIBM te beschouwen.

Een ruimtelijke ontwikkeling vindt volgens de Wet luchtkwaliteit doorgang als ten minste aan één van de volgende voorwaarden is voldaan:

- de ontwikkeling is opgenomen in het NSL;
- de ontwikkeling aangemerkt wordt als een NIBM-project;
- de gestelde grenswaarden in bijlage 2 van de Wet luchtkwaliteit niet worden overschreden;
- projectsaldering kan worden toegepast.

Voor zover de ruimtelijke ontwikkeling is opgenomen in het NSL of de ontwikkeling kan worden aangemerkt als NIBM-project is toetsing aan de grenswaarden van de Wet luchtkwaliteit niet nodig.

#### **4.7.2 Onderzoek**

Een project draagt niet in betekenende mate (NIBM) bij aan de verslechtering van de luchtkwaliteit als de NO2 en PM10 jaargemiddelde concentraties niet meer toenemen dan 1,2 µg/m3 . In dat geval is de ontwikkeling als NIBM te beschouwen. In de regeling NIBM is aangegeven dat een woningbouwlocatie met maximaal 1.500 woningen aan één ontsluitingsweg is aan te merken als een ontwikkeling die niet in betekenende mate bijdraagt aan de verslechtering van de luchtkwaliteit. De voorgenomen ontwikkeling voorziet in de ontwikkeling van 39 appartementen. Dit is een ontwikkeling die past binnen de term 'niet in betekenende mate' bijdragen aan de verslechtering van de luchtkwaliteit. Onderzoek is daarom niet benodigd.

#### *Goede ruimtelijke ordening (NSL-monitoringstool)*

In het kader van een goede ruimtelijke ordening zijn de jaargemiddelde concentraties NO2, PM10 en PM2,5 bepaald ter plaatse van het projectgebied. In de NSL-monitoringstool zijn langs de belangrijkste wegen (Hekelingseweg en Groene Kruisstraat) de jaargemiddelde concentraties NO2, PM10 en PM2,5 bepaald. In de afbeelding hieronder zijn de jaargemiddelde concentraties NO2, PM10 en PM2,5 weergegeven voor het peiljaar 2015.

Uit de afbeelding blijkt dat de jaargemiddelde concentraties NO2, PM10 en PM2,5 ter plaatse van het projectgebied de jaargemiddelde grenswaarde van 40 µg/m3 (voor NO2 en PM10) en 25 µg/m3 (voor PM2,5) niet overschrijden. Daarnaast is de trend dat in de toekomst de emissies en de achtergrondconcentraties van deze stoffen zullen dalen, waardoor geen overschrijdingen van de grenswaarden zijn te verwachten.

*Overzicht concentraties NO2, PM10 en PM2,5, peiljaar 2017 (NSL-monitoringstool)*

#### **4.7.3 Conclusie**

Vanuit het oogpunt van luchtkwaliteit is er geen bezwaar tegen de voorgestane ontwikkelingen in het plangebied. Het aantal te ontwikkelen woningen is daarvoor (veel) te klein.

#### <span id="page-36-0"></span>**4.8 Natuur en landschap**

#### **4.8.1 Rijks- en provinciaal beleid**

#### **Wet natuurbescherming**

Op 1 januari 2017 is de Wet natuurbescherming (Wnb) in werking getreden. Deze wet vervangt drie oude wetten: de Natuurbeschermingswet 1998 (gebiedsbescherming: Natura 2000), de Flora- en faunawet (soortenbescherming) en de Boswet (kapvergunningen).

#### *Soorten*

Voor ruimtelijke ingrepen die resulteren in overtreding van één of meer artikelen van de Wnb moet ontheffing worden aangevraagd. Voor een aantal soorten geldt daarenboven het beschermingsregime van de Europese Vogel- en Habitatrichtlijn. Voor werkzaamheden die uit een bestemmingsplan voortvloeien dient voor de start van die werkzaamheden ontheffing te worden aangevraagd indien beschermde soorten voorkomen. Bij de vaststelling van het plan dient duidelijk te zijn of en in hoeverre een ontheffing kan worden verkregen.

Voor alle in de wet genoemde diersoorten (inclusief vogels) geldt dat het verboden is individuen van deze soorten (opzettelijk) te doden of te vangen. Bovendien is het verboden nesten (en eieren) en (vaste) voortplantingsplaatsen of rustplaatsen van dieren opzettelijk te beschadigen of te vernielen dan wel weg te nemen. Voor de in de wet genoemde plantensoorten geldt dat het verboden is exemplaren in hun natuurlijke verspreidingsgebied opzettelijk te plukken en te verzamelen, af te snijden, te ontwortelen of te vernielen. In de Wnb worden drie beschermingsregimes onderscheiden voor beschermde soorten. Voor de eerste twee regimes gelden aanvullende verbodsbepalingen.

Ten slotte is altijd de algemene zorgplicht van toepassing, die inhoudt dat eenieder voldoende zorg in acht neemt voor alle inheemse dieren en planten en hun directe leefomgeving (artikel 1.11 van de Wnb). Concreet betekent dit dat bij ruimtelijke ontwikkeling gezorgd moet worden dat dieren niet gedood worden en dat planten verplant worden. Ook dient gelet te worden op bijvoorbeeld de voortplantingsperiode van amfibieën en de zoogperiode van zoogdieren.

#### *Gebieden*

#### *Natura 2000*

De Wnb ziet ook op de bescherming van Natura 2000-gebieden (Vrl- en Hrl-gebieden). Voor ieder Natura 2000-gebied zijn instandhoudingsdoelstellingen opgesteld voor één of meerdere soorten en/of habitats. Voor ruimtelijke ontwikkelingen binnen de Natura 2000-gebieden en tevens voor ontwikkelingen daarbuiten die van invloed kunnen zijn (door 'externe werking') op die beschermde natuurgebieden, gelden (strenge) restricties. Voor activiteiten of projecten die schadelijk zijn voor de beschermde natuur geldt een vergunningplicht. Middels een 'habitattoets' dient te worden onderzocht of een activiteit (significante) negatieve effecten op de instandhoudingsdoelstellingen voor Natura 2000-gebieden veroorzaakt. De uitkomsten van de habitattoets dienen te worden beoordeeld door het bevoegd gezag.

#### *Natuurnetwerk Nederland*

Het Natuurnetwerk Nederland (NNN) is het Nederlands netwerk van bestaande en nieuw aan te leggen natuurgebieden (de voormalige Ecologische Hoofdstructuur/ EHS). Het netwerk moet natuurgebieden beter verbinden met elkaar en met het omringende agrarisch gebied. Het doel van het NNN is de instandhouding en ontwikkeling van natuurgebieden om daarmee een groot aantal soorten en ecosystemen te laten voortbestaan. Sinds 2014 zijn de provincies het eerste verantwoordelijke bevoegde gezag voor het NNN (daarvoor was dat de rijksoverheid). De provincies hebben in een verordening regelgeving vastgelegd ten aanzien van het NNN.

#### **4.7.2 Onderzoek**

In het kader van de Wet natuurbescherming dient onder andere in het geval van bestemmingsplanwijzigingen onderzoek gedaan te worden naar de (mogelijk) aanwezige natuurwaarden en dient een beoordeling gemaakt te worden van eventuele negatieve effecten van de plannen op deze waarden.

Van der Goes en Groot heeft een quickscan flora en fauna uitgevoerd op het betreffende terrein aan de Nachtegaalstraat 5 in Spijkenisse. Hieronder worden de belangrijkste conclusie beschreven. Het volledige rapport is als bijlage 3 opgenomen.

#### **Soortbescherming**

Het onderzoeksgebied is in potentie geschikt voor beschermde soorten amfibieën, vogels, grondgebonden zoogdieren en vleermuizen.

#### *Amfibieën en grondgebonden zoogdieren*

Gezien de uitgevoerde toetsing, kunnen van de amfibieën en grondgebonden zoogdieren alleen 'vrijgestelde' soorten aanwezig zijn. Voor deze aangetroffen of verwachte 'vrijgestelde' soorten hoeft geen ontheffing te worden aangevraagd als werkzaamheden worden verricht in het kader van ruimtelijke ontwikkeling en inrichting, zoals het besproken plan.

#### *Vogels met niet-jaarrond beschermde nesten*

In het plangebied kunnen broedvogels met niet-jaarrond beschermde nesten voorkomen. Voor de verwachte aanwezige broedvogels dienen werkzaamheden waarbij nesten vernield of verstoord kunnen worden, buiten het broedseizoen plaats te vinden. Een ontheffing is voor broedvogels dan niet nodig. Het broedseizoen loopt ruwweg van half maart tot half juli.

#### *Vogels met jaarrond beschermde nesten*

Voor het mogelijk incidentele terreingebruik van het plangebied door vogels met jaarrond beschermde nesten (Huismus en Roek), wordt geen negatief effect verwacht van de ingreep omdat het plangebied slechts een klein deel uitmaakt van een veel groter leefgebied en in de naaste omgeving veel vergelijkbaar of beter biotoop aanwezig is. De vogels kunnen derhalve gemakkelijk uitwijken.

#### *Vleermuizen*

Voor de mogelijk aanwezige foeragerende vleermuizen in het plangebied wordt geen negatief effect verwacht van de ingreep omdat het plangebied slechts een klein deel uitmaakt van een veel groter foerageergebied en in de naaste omgeving veel vergelijkbaar of beter biotoop aanwezig is. De vleermuizen kunnen derhalve gemakkelijk uitwijken*.*

#### *Zorgplicht*

Voor alle in het wild levende soorten en hun leefomgeving geldt de zorgplicht. Teneinde de zorgplicht na te leven kan men voorafgaand aan de werkzaamheden de volgende praktische richtlijnen hanteren:

- Alle aanwezige vegetatie of bodemmateriaal kan gefaseerd verwijderd worden. Dit geeft bodembewonende dieren de kans om in de nabijgelegen omgeving een ander leefgebied te benutten;
- Bij ecologisch gevoelige werkzaamheden kan zodanig worden gewerkt dat richting te behouden leefgebied van aanwezig fauna wordt gewerkt en dieren niet ingesloten raken en (meer) kans hebben te vluchten.
- Bij de bouwwerkzaamheden moet voorkomen worden dat 's nachts met sterke bouwverlichting wordt gewerkt.

#### **Gebiedsbescherming**

De ontwikkellocatie is niet gelegen op gronden die zijn aangewezen als Natuurnetwerk Nederland (NNN). Er gaat dan ook geen oppervlakte aan NNN-gebied verloren.

De locaties ligt op grote afstand van stikstofgevoelige Natura 2000-gebieden (Natura 2000-gebied 'Oude Maas' bevat geen stikstofgevoelige habitats en leefgebieden).

Gezien de schaal en afstand tot Natura 2000-gebieden worden nadelige effecten zoals geluid, trillingshinder en licht niet verwacht. Onderzoek in het kader van gebiedsbescherming is dan ook niet noodzakelijk.

#### **Stikstof**

De ontwikkellocatie is niet gelegen op gronden die zijn aangewezen als Natuurnetwerk Nederland (NNN). Er gaat dan ook geen oppervlakte aan NNN-gebied verloren.

In november 2019 is een onderzoek stikstofdepositie uitgevoerd. In het onderzoek is voor de aanlegen gebruiksfase beoordeeld of er sprake is van een toename van de stikstofdepositie ter plaatse van stikstofgevoelige habitats binnen de Natura 2000-gebieden in de omgeving van het plangebied.

Het meest nabijgelegen beschermde natuurgebied is het Natura 2000-gebied 'Oude Maas' dat op een afstand van 1,4 km van het bestemmingsplan is gelegen. Omdat binnen dit gebied geen stikstofgevoelige habitats aanwezig zijn, is dit gebied niet in het onderzoek betrokken. Gezien de grote afstand tussen het bestemmingsplan en dit meest nabijgelegen Natura 2000-gebied leidt de planontwikkeling niet tot bijvoorbeeld geluidhinder, trillinghinder, lichthinder, of emissies naar het oppervlaktewater binnen Natura-2000 gebieden, zodat deze aspecten verder buiten beschouwing zijn gelaten.

Het meest nabijgelegen stikstofgevoelige Natura 2000-gebied betreft 'Krammer-Volkerak' op een afstand van circa 16,2 km van dit bestemmingsplan. In de hieronder opgenomen tabel zijn ook de verder van het plan gelegen Natura 2000-gebieden aangegeven en is tevens aangegeven of binnen dit gebied stikstofgevoelige habitats zijn gelegen.

| Afstand bestemmingspan  Nachtegaalstraat' tot Natura 2000-gebieden. |  |                 |                  |
|---------------------------------------------------------------------|--|-----------------|------------------|
| Natura 2000-gebied                                                  |  | Globale afstand | Stikstofgevoelig |
|                                                                     |  | [km]            | ja/nee           |
| Oude Maas                                                           |  | 1.4             | nee              |
| Haringvliet                                                         |  | 11.9            | nee              |
| Oude Land van Strijen                                               |  | 12.6            | nee              |
| Krammer-Volkerak                                                    |  | 16.2            | ja               |
| Hollands Diep                                                       |  | 16.2            | nee              |
| Voornes Duin                                                        |  | 16.3            | ia               |
| Solleveld & Kapittelduinen                                          |  | 16.5            | ja               |
| Biesbosch                                                           |  | 24.5            | ja               |
|                                                                     |  |                 |                  |

In de afbeelding hieronder is de ligging van het plan ten opzichte van de Natura 2000-gebieden gepresenteerd.

Het bouwrijp maken van de locatie en de bouw van de 39 appartementen op deze locatie wordt de aanlegfase genoemd en heeft een tijdelijk karakter. De gebruiksfase is de situatie die optreedt na het in gebruik nemen van de woningen. De aanlegfase en de gebruiksfase zijn beide beschouwd in het stikstofdepositie onderzoek.

In de aanlegfase wordt de stikstofemissie voornamelijk gegenereerd door de (mobiele) werktuigen op de bouwplaats en, zij het in mindere mate, door het aan- en afrijden van autoverkeer door werknemers en door het halen en brengen van materiaal van en naar de bouwplaats. Naast de emissie van mobiele werktuigen op de bouwplaats veroorzaakt ook het verkeer van en naar de bouwplaats tot stikstofemissie. Dit bouwverkeer is meegenomen tot het is opgenomen in het heersende verkeersbeeld. In het onderzoek is bouwverkeer tot de Hekelingseweg in het onderzoek beschouwd. Op de route Nachtegaalstraat, Groene Kruisstraat en de Vredehofstraat kan dit verkeer worden herkend en toegeschreven aan de bouwactiviteiten aan de Nachtegaalstraat. Door de veel hogere verkeersintensiteit op de Hekelingseweg, is het bouwverkeer op die weg niet meer toe te rekenen aan de bouwplaats.

Tijdens de gebruiksfase wordt de stikstofemissie naast het aan- en afrijden van autoverkeer naar de woningen veroorzaakt door verbrandingsmotoren op de locatie. Omdat binnen de woningen geen cvinstallatie wordt geplaatst, veroorzaken woningen nauwelijks meer emissie van stikstof. In de berekening van de gebruiksfase is vooralsnog uitgegaan van een emissie van 1,11 kg N/jaar per appartement, welke emissie gangbaar was toen nog wel cv-installaties in de woningen werden geplaatst. Dit kan worden gezien als worstcase situatie. Voor het verkeer in de gebruiksfase is uitgegaan van de route zoals bij de aanlegfase is beschreven. Omdat de Natura 2000-gebieden op grote afstand van het bestemmingsplan zijn gelegen, heeft de precieze oriëntatie van het verkeer weinig invloed op de resultaten.

Zowel voor de aanleg- als de gebruiksfase is gerekend voor het beoordelingsjaar 2019. Dit kan ook worden gezien als worst case, omdat de emissie van stikstof van motorvoertuigen in toekomstige jaren afneemt.

Om te kunnen beoordelen of het plan niet significant bijdraagt aan de stikstofdepositie in nabijgelegen Natura -2000-gebieden is een berekening in Aerius gemaakt voor de aanleg- en de gebruikfase. Uit die berekeningen, voor zowel de aanleg- als de gebruiksfase, blijkt dat er geen sprake is van stikstofdepositie binnen de Natura 2000-gebieden. Er treden geen significante gevolgen op en de instandhoudingsdoelstelling van de omliggende Natura-2000 gebieden komen niet in gevaar. Het aspect stikstofdepositie uit de Wet natuurbescherming veroorzaakt dan ook geen belemmering voor de voorgenomen ontwikkelingen vastgelegd in dit bestemmingsplan.

KuiperCompagnons heeft een stikstofdepositie-onderzoek uitgevoerd. Deze is opgenomen als bijlage 8.

#### **4.8.3 Conclusie**

Vanuit het oogpunt van natuur en landschap is er geen bezwaar tegen de voorgestane ontwikkelingen in het plangebied.

#### <span id="page-40-0"></span>**4.9 Water**

**4.9.1 Kader**

#### **Rijksbeleid**

#### *Nationaal Waterplan*

Het Rijksbeleid op het gebied van water is vastgelegd in de Structuurvisie Infrastructuur en Ruimte. De waterplannen geven het landelijke, respectievelijk regionale (strategische) waterbeleid weer. Voor het Rijk is dit vastgelegd in het Nationaal Waterplan 2016-2021 (NWP). Het NWP geeft de hoofdlijnen, principes en richting van het nationale waterbeleid. Het NWP is op 10 december 2015 door de minister van Infrastructuur en Milieu en de staatssecretaris van Economische Zaken vastgesteld.

Op basis van de Waterwet is het Nationaal Waterplan voor de ruimtelijke aspecten tevens een structuurvisie. Het NWP is zelfbindend voor het Rijk. Het Rijk is in Nederland verantwoordelijk voor het hoofd- watersysteem. In het Nationaal Waterplan legt het Rijk onder meer de strategische doelen voor het waterbeheer vast.

Het kabinet speelt proactief in op de verwachte klimaatveranderingen op lange termijn, om overstromingen te voorkomen. Binnen de planperiode gaan realistische maatregelen in uitvoering die een antwoord bieden op de opgaven voor de korte termijn en voldoende mogelijkheden openlaten om op langere termijn verdere stappen te zetten. Het kabinet sluit daarmee aan bij de resultaten van het Deltaprogramma. Met deze handelwijze is Nederland koploper en toonaangevend voorbeeld in de wereld. Met dit Nationaal Waterplan voldoet Nederland aan de Europese eisen die voortvloeien uit de Kaderrichtlijn Water (KRW), de Richtlijn Overstromingrisico`s (ROR) en de Kaderrichtlijn Mariene Strategie (KMS).

Vanuit de verantwoordelijkheid voor het watersysteem verankert het Rijk de volgende principes:

- Integraal waterbeheer. Het kabinet houdt vast aan een integrale aanpak van de wateropgaven, door opgaven op het gebied van waterkwantiteit (waterveiligheid en wateroverlast), waterkwaliteit en gebruik van (zoet)water in natte en droge situaties in samenhang te beschouwen.
- Afwenteling voorkomen. Het kabinet wil voorkomen dat waterkwantiteits- en waterkwaliteitsproblemen worden afgewenteld in de ruimte en de tijd, zoals het afwentelen van bovenstrooms veroorzaakte waterkwaliteitsproblemen op benedenstrooms gelegen wateren. Om afwenteling te voorkomen, maken beheerders onderling afspraken over acceptabele hoeveelheden en de kwaliteit van het te ontvangen water. Om afwenteling te voorkomen gelden ook de tritsen vasthouden-bergen-afvoeren en schoonhouden-scheiden-schoonmaken.
- Ruimte en water verbinden. Bij de aanpak van wateropgaven en de uitvoering van maatregelen vindt vooraf afstemming plaats met de andere relevante ruimtelijke opgaven en maatregelen in het gebied. Het doel is dat de scope, programmering en financiering zo veel mogelijk op elkaar aansluiten of elkaar versterken. Met deze aanpak is het vaak mogelijk het waterbeheer te verbeteren en tegelijk de economie en de leefomgeving te versterken tegen lagere kosten.

#### **Provinciaal beleid**

#### *Provinciaal Waterplan 2016 - 2021*

Op 29 juni 2016 is het Regionaal waterplan Zuid-Holland 2016-2021 in werking getreden. Het Hoofdlijnenakkoord 2015 – 2019 van het college van Gedeputeerde Staten schetst de ambitie om beleid zo veel mogelijk integraal vorm te geven en te anticiperen op de visie die ten grondslag ligt aan de Omgevingswet. Specifiek voor het regionale waterbeleid is hieraan voldaan met de Visie Ruimte en Mobiliteit (VRM) en de Voortgangsnota Europese Kaderrichtlijn Water. Dit maakt een volledig nieuw regionaal waterplan overbodig.

#### **Beleid waterbeheerder**

#### *Waterbeheerprogramma 2016-2021*

Het Waterbeheerprogramma bevat de doelen die het waterschap wil bereiken, zowel op de lange termijn als voor de planperiode 2016-2021. Het programma bevat maatregelen en gaat op hoofdlijnen in op de financiële consequenties daarvan.

Thema's die in het Waterbeheerprogramma aan bod komen zijn:

- Calamiteitenzorg. Plannen zijn actueel en worden afgestemd met andere partijen zoals gemeenten en veiligheidsregio's;
- Water & Ruimte. Een nadere uitwerking van het Deltaprogramma (deltabeslissing ruimtelijke adaptatie);
- Waterveiligheid. Meerlaagse veiligheid (preventie, ruimtelijke inrichting, crisisbeheersing). Het waterschap zorgt ervoor dat de (primaire) waterkeringen voldoen aan de nieuwe normen die in de Waterwet worden vastgelegd;
- Voldoende water. Het watersysteem wordt robuust en klimaatbestendig ingericht om geen (negatieve) effecten van klimaatverandering te ondervinden;
- Schoon water. Voldoen aan de doelen zoals gesteld in de Kaderrichtlijn Water en faciliteren van verschillende gebruiksfuncties;
- Waterketen. Doelmatig beheren van zuiveringstechnische werken en verbeterdoelen met betrekking tot duurzaamheid (terugwinnen van grondstoffen), energie-efficiëntie en kostenbesparingen.

Om de doelen die in het Waterbeheerprogramma zijn geformuleerd te bewerkstelligen wordt jaarlijks een maatregelenprogramma uitgewerkt in een Kadernota, programmabegroting en jaarplannen. Op deze wijze worden ook de financiële consequenties van het Waterbeheerprogramma geborgd.

#### *Keur*

Alle handelingen of werkzaamheden in de nabijheid van watergangen en waterschapswegen vallen onder de regels van de Keur. In deze verordening van het Waterschap zijn gebods- en verbodsbepalingen opgenomen om de waterstaatsbelangen veilig te stellen. In de meeste gevallen zal een vergunning moeten worden verleend door het Waterschap. In de Legger van oppervlaktewaterlichamen en kunstwerken voor waterschap Hollandse Delta zijn de watergangen opgenomen, waarop de Keur van toepassing is.

#### **4.9.2 Onderzoek**

#### *Oppervlakwatersysteem*

Er zijn geen watergangen in of nabij het plangebied gelegen.

#### *Waterkwantiteit*

De nieuwe gebouwen vervangen de gebouwen die hier indertijd stonden. De locatie is nu als openbaar groen in gebruik. Voor de watertoets is het vooral van belang om de toekomstige situatie te vergelijken met de oorspronkelijke situatie. Het exacte verhardingspercentage van de oorspronkelijke situatie is moeilijk te achterhalen doordat de gebouwen al gesloopt zijn. Daarom wordt de huidige planologische situatie met de toekomstige planologische situatie vergeleken. De te bouwen appartementen (met de bijbehorende verharding) leiden tot een verharding die vergelijkbaar is met de oorspronkelijk situatie (schoolgebouwen met schoolpleinen). Onderstaand tabel geeft een overzicht van de huidige en toekomstige planologische situatie m.b.t. verharding.

|                        |            | Huidige planologische |            | Toekomstige planologische |            |
|------------------------|------------|-----------------------|------------|---------------------------|------------|
|                        |            | situatie              |            | situatie                  |            |
| Bestemmingen           | Percentage | Totaal m2             | Verhard m2 | Totaal m2                 | Verhard m2 |
|                        | verharding |                       |            |                           |            |
| Bouwvakken             | 100%       | 2.187 m2              | 2.187 m2   | 0 m2                      | 0 m2       |
| maatschappelijk        |            |                       |            |                           |            |
| Overig maatschappelijk | 100%       | 2.852 m2              | 2.852 m2   | 0 m2                      | 0 m2       |

| Bouwvlakken wonen | 100% | 0 m2     | 0 m2     | 1.220 m2 | 1.220 m2 |
|-------------------|------|----------|----------|----------|----------|
| Overig wonen      | 100% | 0 m2     | 0 m2     | 0 m2     | 0 m2     |
| Groen             | 0%   | 1.710 m2 | 0 m2     | 2.836 m2 | 0 m2     |
| Verkeer           | 100% | 0 m2     | 0 m2     | 2.693 m2 | 2.749 m2 |
| Totaal            |      | 6.749 m2 | 5.039 m2 | 6.749 m2 | 3.969 m2 |

*Tabel verharding huidige en toekomstige situatie* 

Zoals in de tabel hierboven is weergegeven leidt de voorgenomen ontwikkeling niet tot een toename aan het verhard oppervlak. Watercompensatie is dan ook niet aan de orde.

#### *Riolering*

Het gehele plangebied wordt aangesloten op het bestaande rioleringsstelsel.

#### *Waterveiligheid*

Het plangebied ligt niet in of nabij een beschermingszone van een waterkering.

#### *Volksgezondheid*

Overstorten van vuilwater dient te worden voorkomen. Door het afkoppelen van hemelwater van de droogweerafvoer (DWA) worden vuilwateroverstorten (in de omgeving) tegengegaan. De risico's van watergerelateerde ziekten en plagen worden hierdoor geminimaliseerd.

#### *Bodemdaling*

De huidige waterpeilen worden niet aangepast ten behoeve van het plan. Hierdoor zal bodemdaling niet aan de orde zijn.

#### *Waterkwaliteit*

Het plan heeft geen effect op de waterkwaliteit.

#### *Verdroging*

De huidige waterpeilen worden niet aangepast ten behoeve van het plan. Het plan heeft derhalve geen (negatieve) invloed op karakteristieke grondwaterafhankelijke ecologische waarden; er is immers geen kans op verdroging als gevolg van het plan.

#### *Natte natuur*

Het plangebied maakt geen onderdeel uit van het Natuurnetwerk Nederland (NNN). Negatieve effecten op NNN-gebieden in de omgeving zijn daarmee uit te sluiten.

#### *Beheer en onderhoud*

De watergangen in of nabij het plangebied vallen onder de onderhoudsverplichtingen van het Waterschap. Beheer en onderhoud van de riolering is in handen van de gemeente Nissewaard.

#### **Overleg waterbeheerder**

Deze waterparagraaf is in het kader van het wettelijk vooroverleg aan de waterbeheerder toegezonden. De reactie is samengevat en beantwoord in de 'Antwoordnota inspraak en vooroverleg voorontwerp-bestemmingsplan Nachtegaalstraat' die als bijlage 9 is opgenomen.

#### **4.9.3 Conclusie**

De invloed van de ontwikkelingen in het kader van het wijzigingsplan op het watersysteem is getoetst aan de randvoorwaarden en het waterbeleid van het Waterschap en de gemeente Nissewaard. Het initiatief heeft geen nadelige gevolgen voor het watersysteem.

## <span id="page-45-0"></span>**Hoofdstuk 5 Juridische planbeschrijving**

#### <span id="page-45-1"></span>**5.1 Planmethodiek**

Overeenkomstig het bepaalde in artikel 3.1. van de Wet ruimtelijke ordening (Wro) worden, door middel van de op de verbeelding aangegeven bestemmingen, de in het plan begrepen gronden voor bepaalde doeleinden aangewezen. Daarbij worden regels gegeven voor het bouwen van bouwwerken en voor het gebruik van de bouwwerken en onbebouwde gronden.

Het bestemmingsplan bestaat uit de juridische bindende regels en verbeelding en gaat vergezeld van een toelichting. De regels bevatten het juridische instrumentarium voor het regelen van het gebruik van de gronden, bepalingen omtrent de toegelaten bebouwing, regelingen betreffende het gebruik van aanwezige en/of op te richten bouwwerken.

De verbeelding heeft een ondersteunende rol voor toepassing van de regels alsmede de functie van visualisering van de bestemmingen. Op de verbeelding worden de bestemmingen weergeven, met daarbij de randvoorwaarden. De verbeelding vormt samen met de regels het voor de burgers en de overheid bindende deel van het bestemmingsplan.

De toelichting heeft geen bindende werking. De toelichting maakt juridisch ook geen onderdeel uit van het bestemmingsplan, maar heeft wel een belangrijke functie bij de weergave en onderbouwing van het plan en ook bij de uitleg van bepaalde bestemmingen en regels.

#### <span id="page-45-2"></span>**5.2 Verbeelding**

Voor het verbeelden van de geometrisch bepaalde bestemmingen is een BGT-ondergrond gebruikt. Dit bestand is opgebouwd in coördinaten in het stelsel van de Rijksdriehoeksmeting, of kortweg Rijksdriehoekscoördinaten (ook wel: RD-coördinaten). Dit zijn de coördinaten die in Nederland worden gebruikt als grondslag voor ondermeer geografische aanduidingen, waarbij de exacte locatie van een gebied wordt vastgelegd. In het plan is met behulp van lijnen, coderingen en arceringen aan gronden (en in dit geval ook wateren) een bepaalde bestemming toegekend. Binnen een bestemmingsvlak zijn met aanduidingen nadere regels aangegeven. Op een afdruk van de geometrische plaatsbepaling, de verbeelding, zijn alle bestemmingen en aanduidingen naast elkaar zichtbaar.

#### <span id="page-45-3"></span>**5.3 Regels**

#### **Hoofdstuk 1 inleidende regels**

In dit hoofdstuk is een aantal begrippen verklaard dat gebruikt wordt in de regels. Een en ander voorkomt dat er bij de uitvoering van het plan onduidelijkheden ontstaan over de uitleg van bepaalde regelingen. Daarnaast is het artikel "wijze van meten" opgenomen, waarin bepaald is hoe de voorgeschreven maatvoering in het plan gemeten moet worden.

#### **Hoofdstuk 2 bestemmingsregels**

#### *Algemeen*

In dit hoofdstuk zijn de in het plan voorkomende bestemmingen geregeld. In ieder artikel is per bestemming bepaald welk gebruik van de gronden is toegestaan en welke bebouwingsregels er gelden.

Daarnaast zijn - voor zover nodig- per bestemming specifieke gebruiksregels gegeven. Het gaat om de (dubbel)bestemmingen: Verkeer – 2, Wonen – 1 en Waarde – Archeologie 3.

De genoemde bestemmingen worden hieronder kort toegelicht.

#### *Groen*

Binnen deze bestemming zijn groenvoorzieningen, fiets- en/of voetpaden toegestaan. Tevens zijn sportvoorzieningen, speelvoorzieningen en hierbij passende, openbare verblijfsvoorzieningen toestaan. Bijbehorende verhardingen en watergangen en aan de hoofdfunctie ondergeschikte verkeersvoorzieningen zijn ook mogelijk.

#### *Verkeer - 2*

De bestemming 'Verkeer - 2' is toegekend aan het overige verkeers- en verblijfsgebied, zoals wegen in het verblijfsgebied waaraan een maximumsnelheid van 30 km per uur gekoppeld is. Ook vallen kleine groenstroken, parkeerplaatsen en fiets- en wandelroutes onder deze bestemming.

#### *Wonen - 1*

De bestemming 'Wonen - 1' is gelegd op de gronden waar de appartementen gebouwd zullen worden. Om richting te geven aan de opzet van het stedenbouwkundige plan is gebruik gemaakt van bouwvlakken. Met bouwaanduidingen zijn de mogelijkheden binnen het bouwvlak aangeduid. Bij deze doeleinden behorende voorzieningen, zoals erven, tuinen, parkeervoorzieningen en nutsvoorzieningen zijn tevens toegestaan.

#### *Waarde – Archeologie 3*

Vanwege de mogelijke archeologische waarden is aan het gehele plangebied ook deze bestemming toegekend.

#### **Hoofdstuk 3 Algemene regels**

In dit hoofdstuk worden, in aanvulling op de bestemmingsbepalingen, aanvullende regels gesteld. Het artikel 'Antidubbeltelregel' bevat de bepaling dat grond die eenmaal in aanmerking is genomen bij het toestaan van een bouwplan waaraan uitvoering is gegeven, of alsnog kan worden gegeven, bij de beoordeling van latere bouwplannen buiten beschouwing blijft.

Verder worden in dit hoofdstuk algemene bouw- en afwijkingsregels gesteld.

#### *Algemene bouwregels*

In dit artikel is een aantal aanvullende bouwregels opgenomen dat voor alle bestemmingen kan gelden. Het gaat bijvoorbeeld om extra bouwmogelijkheden voor ondergeschikte bouwdelen zoals balkons, galerijen en kelders, maar ook om beperking van bouwmogelijkheden als gevolg van, bijvoorbeeld, milieuwetgeving, de geldende keur en de aanwezigheid van molens (molenbiotoop).

#### *Algemene afwijkingsregels*

In dit artikel zijn een aantal algemene afwijkingsmogelijkheden opgenomen. Het betreft hier een standaardregeling die het mogelijk maakt om bij de uitvoering van bouwplannen beperkte afwijkingen van het plan mogelijk te maken. Bijvoorbeeld een geringe overschrijding van de toegestane bouwhoogte, of het mogelijk maken van de bouw van schakelkastjes (nutsvoorziening) in het openbare gebied.

#### **Hoofdstuk 4 Overgangs- en slotregels**

In de overgangsregels is een regeling opgenomen voor bebouwing en gebruik, dat al bestond bij het opstellen van het plan, maar dat strijdig is met de opgenomen regeling. In de slotregel is de naam van het plan bepaald. Onder deze naam kan het wijzigingsplan aangehaald worden.

## <span id="page-48-0"></span>**Hoofdstuk 6 Uitvoerbaarheid**

#### <span id="page-48-1"></span>**6.1 Economische uitvoerbaarheid**

Bij de voorbereiding van een bestemmingsplan dient op grond van artikel 3.1.6 van het Besluit ruimtelijke ordening (Bro) in de plantoelichting minimaal inzicht te worden gegeven in de economische uitvoerbaarheid van het plan. Tevens moeten, indien sprake is van ontwikkelingen waarvoor de gemeente redelijkerwijs kosten moet maken (bijvoorbeeld voor de aanleg van voorzieningen van openbaar nut, en de plankosten), deze kosten worden verhaald op de initiatiefnemer c.q. ontwikkelaar. Een en ander dient te worden vastgelegd in privaatrechtelijke overeenkomsten met iedere grondeigenaar. Als er met een grondeigenaar geen overeenkomst is gesloten en het kostenverhaal niet anderszins is verzekerd, dient een exploitatieplan te worden opgesteld welke tegelijkertijd met het bestemmingsplan moet worden vastgesteld.

Met betrekking tot de realisatie van de 39 woningen is tussen de gemeente en de initiatiefnemer een koopovereenkomst gesloten. Het kostenverhaal is hiermee anderszins verzekerd en het opstellen van een exploitatieplan is niet noodzakelijk.

Gezien het bovenstaande wordt de economische uitvoerbaarheid van het plan voldoende gewaarborgd geacht.

#### <span id="page-48-2"></span>**6.2 Maatschappelijke uitvoerbaarheid**

De ontwikkeling wordt passend geacht binnen de actuele beleidskaders van het rijk, de provincie en gemeente. Daarmee wordt verondersteld dat er voldoende draagvlak is. Bovendien wordt in de bestemmingsplanprocedure de mogelijkheid geboden om zienswijzen in te dienen (zie ook hoofdstuk 7 van deze toelichting).

Gezien het bovenstaande wordt de maatschappelijke uitvoerbaarheid van het plan voldoende gewaarborgd geacht.

## <span id="page-49-0"></span>**Hoofdstuk 7 Procedure**

### <span id="page-49-1"></span>**7.1 Inspraak**

Het voorontwerpbestemmingsplan is, conform de gemeentelijke inspraakverordening, voorafgaand aan de formele bestemmingsplanprocedure voor inspraak vrijgegeven. Gedurende de inspraaktermijn is eenieder in de mogelijkheid gesteld schriftelijke en/of mondeling te reageren op het bestemmingsplan.

De ontvangen inspraakreacties zijn samengevat en beantwoord in de 'Antwoordnota inspraak en vooroverleg voorontwerp-bestemmingsplan Nachtegaalstraat' die als bijlage 9 is opgenomen. De reacties leiden niet tot aanpassing van het bestemmingsplan.

#### <span id="page-49-2"></span>**7.2 Overleg**

Conform artikel 3.1.1. van het Bro dienen burgemeester en wethouders bij de voorbereiding van een bestemmingsplan overleg te plegen met de besturen van betrokken gemeenten en waterschappen en met de rijks- en provinciale diensten die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn.

Het voorontwerp-bestemmingsplan "Nachtegaalstraat" heeft vanaf 20 december 2019 gedurende 6 weken ter inzage gelegen voor inspraak. Ook is het plan in vooroverleg gezonden aan diverse instanties. Tijdens de termijn is één inspraakreactie ingediend, tevens heeft het waterschap een vooroverlegreactie ingediend. De ontvangen reacties zijn samengevat en beantwoord in de 'Antwoordnota inspraak en vooroverleg voorontwerp-bestemmingsplan Nachtegaalstraat' die als bijlage 9 is opgenomen. De reacties leiden niet tot aanpassing van het bestemmingsplan.

#### <span id="page-49-3"></span>**7.3 Ontwerpfase**

Na afronding van de inspraakprocedure en het vooroverleg is de formele bestemmingsplanprocedure gestart.

Op de voorbereiding van een bestemmingsplan is artikel 3.8 Wro (gelezen in samenhang met afdeling 3.4 van de Algemene wet bestuursrecht) van toepassing. De kennisgeving van het ontwerpbesluit tot vaststelling van het bestemmingsplan moet in de Staatscourant worden geplaatst en dient - met de inwerkingtreding van de Wet ruimtelijke ordening - ook via elektronische weg te geschieden. Tevens dient de kennisgeving te worden toegezonden aan die diensten van Rijk en provincie die belast zijn met de behartiging van belangen die in het plan in het geding zijn, aan het waterschap en aan belanghebbende gemeenten.

Het ontwerpbestemmingsplan is gedurende zes weken (van 20 maart t/m 30 april) ter inzage gelegd. Binnen deze termijn is eenieder in de gelegenheid gesteld schriftelijk en/of mondeling een zienswijze op het plan in te dienen. Er is één zienswijze ingediend. Deze is samengevat en beantwoord in de 'Antwoordnota zienswijze ontwerp-bestemmingsplan Nachtegaalstraat' die als bijlage 10 is opgenomen. De reactie leidt niet tot aanpassing van het bestemmingsplan.

#### <span id="page-49-4"></span>**7.5 Vaststellingsfase**

Binnen twaalf weken na de termijn van terinzagelegging moet de gemeenteraad beslissen omtrent de vaststelling van het bestemmingsplan.

#### <span id="page-50-0"></span>**7.6 Handhaving**

Het bestemmingsplan is bindend voor zowel de overheid als de burger. De primaire verantwoordelijkheid voor controle en handhaving ligt bij de gemeente. Handhaving kan worden omschreven als elke handeling die erop gericht is de naleving van regelgeving te bevorderen of een overtreding te beëindigen. Het doel van handhaving is om de duurzame bescherming van mens en omgeving te waarborgen. Binnen het kader van het bestemmingsplan heeft regelgeving met name betrekking op de Wet ruimtelijke ordening (Wro), de Woningwet (Ww) en de Wet algemene bepalingen omgevingsrecht (Wabo). Bij overtreding van deze regelgeving moet gedacht worden aan bouwen zonder omgevingsvergunning voor het bouwen, bouwen in afwijking van een verleende vergunning, het handelen zonder of in afwijking van een noodzakelijke vergunning voor het uitvoeren van werken, geen bouwwerken zijnde, en voor werkzaamheden (de vroegere aanlegvergunning) en het gebruik van gronden en opstallen in strijd met de gebruiksregels van het bestemmingsplan of een afwijking.

De handhaafbaarheid van een bestemmingsplan is met name afhankelijk van het draagvlak van de regels onder de burgers en van de duidelijkheid van de regels.

e-mail: kuiper@kuiper.nl www.kuiper.nl

Van Nelle Ontwerpfabriek Gebouw Thee 0 Van Nelleweg 3042 3044 BC Rotterdam T 010 433 00 99 F 010 404 56 69