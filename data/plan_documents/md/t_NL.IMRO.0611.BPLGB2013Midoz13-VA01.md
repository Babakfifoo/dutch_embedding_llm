# **Toelichting Bestemmingsplan 'Landelijk gebied 2013 - 7 e herziening - Middelsluissedijk OZ 13 Numansdorp' Gemeente Cromstrijen**

**NL.IMRO. 0611. BPLGB2013Midoz13-VA01 4 juli 2017**

# **Bestemmingsplan 'Landelijk gebied 2013 - 7 e herziening - Middelsluissedijk OZ 13 Numansdorp'**

**gemeente Cromstrijen** 

**Toelichting Regels Verbeelding** 

**Datum: 4 juli** 2017 **Status:** vastgesteld

Identificatienummer: NL.IMRO. 0611.BPLGB2013Midoz13-VA01

| INHOUDSOPGAVE |                                           | PAG. |
|---------------|-------------------------------------------|------|
| 1.            | Inleiding                                 | 4    |
|               | 1.1 Situering                             | 4    |
|               | 1.2 Aanleiding en doelstelling            | 4    |
|               | 1.3 Het bestemmingsplan                   | 5    |
|               | 1.4 Leeswijzer                            | 5    |
| 2.            | Beschrijving plangebied en bouwplan       | 6    |
|               | 2.1 Inleiding                             | 6    |
|               | 2.2 Omgeving plangebied                   | 6    |
|               | 2.3 Huidige situatie                      | 6    |
|               | 2.4 Doel bestemmingsplan                  | 7    |
|               | 2.5 Stedenbouwkundige aspecten            | 8    |
| 3.            | Beleidskader                              | 10   |
|               | 3.1 Inleiding                             | 10   |
|               | 3.2 Rijksbeleid                           | 10   |
|               | 3.3 Provinciaal beleid                    | 11   |
|               | 3.4 Regionaal beleid                      | 11   |
|               | 3.5 Gemeentelijk beleid                   | 13   |
| 4.            | Omgevingsaspecten                         | 14   |
|               | 4.1 Inleiding                             | 14   |
|               | 4.2 Verkeer                               | 14   |
|               | 4.3 Flora en fauna                        | 15   |
|               | 4.4 Archeologische waarden                | 16   |
|               | 4.5 Waterhuishouding                      | 17   |
|               | 4.6 Milieuzonering                        | 18   |
|               | 4.7 Geluid                                | 19   |
|               | 4.8 Bodem                                 | 21   |
|               | 4.9 Geur                                  | 22   |
|               | 4.10 Luchtkwaliteit                       | 22   |
|               | 4.11 Externe veiligheid                   | 23   |
|               | 4.12 Kabels en leidingen                  | 24   |
| 5.            | Juridische toelichting                    | 25   |
|               | 5.1 Juridische planopzet                  | 25   |
|               | 5.2 Bestemmingswijzer                     | 25   |
|               | 5.3 Plantoetsing en handhaving            | 25   |
| 6.            | Uitvoering                                | 26   |
|               | 6.1 Economische uitvoerbaarheid           | 26   |
|               | 6.2 Planschade                            | 26   |
| 7.            | Overleg ex artikel 3.1.1. Bro/zienswijzen | 27   |
|               | 7.1 Vooroverleg                           | 27   |
|               | 7.2 Inspraak                              | 27   |
|               | 7.3 Zienswijzen                           | 27   |

#### **Bijlagen:**

- **akoestisch onderzoek** (Kraaij akoestisch adviesbureau, 29-11-2016, projectnr. VL.1648.RO01)
- **verkennend bodemonderzoek** (Sagro Milieu Advies Zeeland B.V., d.d. 23-7-2015, nr. 23150092)
- **asbestonderzoek** (Sagro Milieu Advies Zeeland B.V., d.d. 27-1-2016, rapportnr. 23150242)
- **'Rapportage beantwoording zienswijzen'**

# **1. Inleiding**

# **1.1 Situering.**

Het plangebied ligt aan de oostelijke rand van de bebouwde kom van Numansdorp aan de Middelsluissedijk OZ 13. Het plangebied wordt omsloten door de Middelsluissedijk OZ en de Energieweg.

**Figuur 1: luchtfoto plangebied met omgeving**

## **1.2 Aanleiding en doelstelling**

Het perceel Middelsluissedijk OZ 13 is nu nog eigendom van de provincie Zuid-Holland. Het perceel werd gebruikt ter ondersteuning van het beheer van provinciale voorzieningen, zoals wegen, dijken en polders. Zo werd het perceel gebruikt voor zoutopslag. Daarnaast bood de bebouwing huisvesting voor o.a. rattenvangers van de provincie. Op het perceel is een loods en een container aanwezig, laatstgenoemd gebouw deed dienst als kantoorruimte. Het perceel is al enige jaren niet meer in gebruik en de provincie heeft besloten om het perceel te verkopen.

De fam. Metske (hierna: initiatiefnemer) heeft een koopovereenkomst gesloten met de provincie en zal het perceel binnenkort verwerven. Initiatiefnemer wil ter plaatse een woning bouwen. De grond bij het bedrijfsgebouw is deels verhard, voor het overige is er groen aanwezig op het perceel.

Het perceel is kadastraal bekend gemeente Numansdorp, sectie F, nummer 1718, ter grootte 2.820 m² en gedeeltelijk sectie F, nummer 2394, ter grootte ca. 840 m².

**Figuur 2: kadastrale tekening**

Het plan tot het bouwen van een woning stemt niet overeen met het ter plaatse geldende bestemmingsplan Landelijk gebied 2013, waardoor een herziening van dat bestemmingsplan vereist is.

## **1.3 Het bestemmingsplan**

Het voorliggende bestemmingsplan maakt de realisering van 1 woning, met tuin zonder bebouwingsmogelijkheden, mogelijk. Dit bestemmingsplan is gebaseerd op de Standaard Vergelijkbare Bestemmingsplannen 2012 (SVBP 2012).

Het bestemmingsplan bestaat uit de volgende stukken:

- Verbeelding (plankaart)
- Regels.

Het bestemmingsplan gaat vergezeld van deze toelichting.

# **1.4 Leeswijzer**

Deze toelichting omvat een omschrijving op hoofdlijnen van het plangebied en het plan (hoofdstuk 2). Het relevante beleid voor het plangebied (hoofdstuk 3) en een omschrijving van de verschillende omgevingsaspecten (hoofdstuk 4). In hoofdstuk 5 wordt een juridische toelichting gegeven. Hoofdstuk 6 omvat de aspecten planschade en economische uitvoerbaarheid. Tot slot wordt in hoofdstuk 7 het overleg ex artikel 3.1.1 Bro beschreven, alsmede de uitkomst van het vooroverleg en de zienswijzenprocedure.

# **2. Beschrijving plangebied en gebruiksplan.**

## **2.1 Inleiding**

In dit hoofdstuk wordt het plangebied en het aangepaste plan beschreven.

### **2.2 Omgeving plangebied**

Numansdorp is de meest zuidelijke hoofdkern van de Hoeksche Waard. De kern is ontstaan in 1642 nabij een uitwateringsluis. Bepalend voor de structuur van Numansdorp zijn de binnenhaven, het parallel hieraan gelegen lint Voorstraat en parallelstraten, met loodrecht hierop georiënteerd de dijk. De eerste groei heeft zich beperkt tot de oostkant van de binnenhaven. Latere uitbreidingen met een planmatig karakter hebben plaatsgevonden ten noorden en westen van de historische kern. De ruimtelijke structuur van deze uitbreidingen hebben een orthogonaal karakter. Als uitzondering op de rechte lijnen loodrecht op elkaar is de meanderende vorm van het water ten noorden van de historische kern. Aan de zuidzijde van het dorp is de haven met bebouwing het beeldbepalende element. Middelsluis is door de meest recente uitbreidingen tegen Numansdorp aan komen te liggen.

Bij Middelsluis is het gebied ten oosten van het dijklint gekarakteriseerd als een gemengde dorpsuitbreiding.1

#### **2.3 Huidige situatie**

Op dit moment is op het perceel Middelsluissedijk OZ 13 bedrijfsbebouwing met een maatschappelijke bestemming aanwezig met een oppervlakte van ca. 170 m2. Hierna zijn foto's opgenomen van het perceel.

**Figuur 3 luchtfoto perceel Middelsluissedijk OZ 13**

<sup>1</sup> Welstandsnota Cromstrijen, 1e herziening oktober 2014

**Figuur 4 foto perceel Middelsluissedijk OZ 13 (zuid- en westgevel bedrijfsgebouw)**

 **Figuur 5 foto perceel Middelsluissedijk OZ 13 (vanaf Energieweg)**

**Figuur 6 foto portocabin op perceel Middelsluissedijk OZ 13** 

De portocabin die hiervoor is te zien wordt van het perceel verwijderd en de aanwezige schuur wordt opgeknapt. De schuur heeft een oppervlakte van 60 m2 met kleine aanbouw van 1 m2. De goothoogte van de schuur is 5 m, de bouwhoogte 6,9 m.

#### **2.4 Doel bestemmingsplan**

Het voorliggende bestemmingsplan geeft aan het plangebied de bestemming 'Wonen' en 'Tuin' (zonder bebouwingsmogelijkheden) met als doel om de realisering van een woning mogelijk te maken.

#### **2.5 Stedenbouwkundige aspecten**

Ten aanzien van de stedenbouwkundige opzet van het plan het volgende.

De gedachten gaan uit naar het realiseren van een woning tegen de bestaande loods aan. De woning komt ten zuidoosten van die bestaande loods, hierna indicatief een eerste gedachte van de situering en een gevelbeeld. De voorgevel komt aan de zijde van de Middelsluissedijk OZ.

Er wordt gedacht aan het behoud van de loods op het perceel. Ook al heeft dit gebouw geen bijzondere cultuurhistorische waarden, is het wel een gebouw dat karakteristiek is in de omgeving.

De woning wordt parallel aan de Middelsluissedijk OZ gesitueerd, daarbij aansluitend aan de lintbebouwing die ten westen van het plangebied aanwezig is.

De Welstandscommissie heeft op 18 oktober 2016 advies uitgebracht over het schetsplan van de woning. Het advies luidt als volgt:

"Het plan is niet strijdig met de redelijke eisen van welstand, mits wordt voldaan aan de volgende opmerkingen:

- De hoofdvorm van de woning en de klassieke gevelindeling is akkoord.
- Op de wijze waarop de verbinding met de loods wordt gemaakt dient nog verder gestudeerd te worden (de loods méér zelfstandig in beeld laten)."

Het bouwplan zal met in acht neming van dit advies verder worden uitgewerkt.

#### **Conclusie**

Uit stedenbouwkundig oogpunt is er sprake van een aanvaardbare opzet.

# **3. Beleidskader**

# **3.1 Inleiding**

In dit hoofdstuk worden de hoofdlijnen beschreven van het relevante beleid van het rijk, provincie en gemeente.

# **3.2 Rijksbeleid**

# **Structuurvisie Infrastructuur en Ruimte (2012)**

De SVIR vervangt de Nota Ruimte uit 2006. In de SVIR kiest het Rijk drie doelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijk-economische structuur van Nederland;
- Het verbeteren en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

In de SVIR wordt ten aanzien van het onderwerp 'Verstedelijkings- en landschapsbeleid' aangegeven, dat het Rijk dit overlaat aan de provincies en gemeenten. Dit bestemmingsplan heeft tot doel om de bestaande maatschappelijke bestemming op het perceel Middelsluissedijk OZ 13 te wijzigen in een woonbestemming met tuin zonder bebouwingsmogelijkheden. Het plan is niet in strijd met de uitgangspunten van de SVIR.

## **Ladder voor duurzame verstedelijking (SER-ladder)**

Op 1 oktober 2012 is het Besluit ruimtelijke ordening (Bro) gewijzigd, en is 'de ladder voor duurzame verstedelijking' daaraan toegevoegd. De ladder voor duurzame verstedelijking is in de Structuurvisie Infrastructuur en Ruimte (SVIR) geïntroduceerd. Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Het Rijk wil met de introductie van de ladder vraaggerichte programmering bevorderen. De ladder beoogt een zorgvuldige afweging en transparante besluitvorming bij alle ruimtelijke en infrastructurele besluiten.

Artikel 3.1.6, lid 2 van het Bro bepaalt ten aanzien van de werking van de ladder dat de ladder toegepast moet worden bij bestemmingsplannen, die een nieuwe stedelijke ontwikkeling mogelijk maken. Het plan tot het aanpassen van de bestemming van het perceel Middelsluissedijk OZ 13 van Maatschappelijk naar Wonen met tuin zonder bebouwingsmogelijkheden betreft de wijziging van een maatschappelijke voorziening in een woongebruik. Uit de jurisprudentie van de Afdeling bestuursrechtspraak van de Raad van State blijkt, dat de bouw van een enkele woning niet als een nieuwe stedelijke ontwikkeling in de zin van artikel 3.16, tweede lid, Bro wordt beschouwd (zie ABRvS 18 december 2013, ECLI:RVS:2013:2471, resp. ABRvS 9 april 2014, CLI:RVS:2014:1252).

Om die reden is er geen noodzaak om de behoefte aan deze ontwikkeling te toetsen aan de hand van de ladder voor duurzame verstedelijking.

## **3.3 Provinciaal beleid**

#### **Visie Ruimte en Mobiliteit en Verordening Ruimte 2014**

Op 9 juli 2014 hebben Provinciale Staten de Visie Ruimte en Mobiliteit en de Verordening Ruimte 2014 vastgesteld. Uitgangspunt hierin zijn vier zogenaamde rode draden:

- 1. Het beter benutten en opwaarderen van bestaande netwerken en bebouwde gebieden;
- 2. Het vergroten van de agglomeratiekracht;
- 3. Het verbeteren van de ruimtelijke kwaliteit;
- 4. Het bevorderen van de transitie naar een water- en energie-efficiënte samenleving.

De provincie geeft richting en ruimte aan een optimale wisselwerking tussen ruimtelijke ontwikkelingen en gebiedskwaliteit. Stedelijke ontwikkelingen moeten binnen bestaand stads- en dorpsgebied (BSD) plaatsvinden. De woning wordt gerealiseerd binnen BSDgebied. Voor de toets aan de ladder voor duurzame verstedelijk wordt verwezen naar paragraaf 3.2 van deze toelichting.

#### *Conclusie*

De conclusie is dan ook dat de voorgestane ontwikkeling in overeenstemming is met het provinciale beleid.

### **3.4 Regionaal beleid**

#### **Structuurvisie Hoeksche Waard**

Dit betreft het op initiatief van de Commissie Hoeksche Waard (thans Samenwerkingsorgaan Hoeksche Waard) opgestelde Ruimtelijk Plan voor de Hoeksche Waard. De Commissie Hoeksche Waard heeft het Ruimtelijk Plan op 12 mei 2009 goedgekeurd.

Vervolgens hebben de gemeenteraden van Strijen, Oud-Beijerland, Korendijk, Cromstrijen en Binnenmaas het Ruimtelijk Plan vastgesteld, respectievelijk op 30 juni en 6, 7 en 9 juli 2009. Het plangebied heeft in het Ruimtelijk Plan geen bijzondere aanduiding gekregen, het is te herkennen als bestaand bebouwd gebied.

**Figuur 12 deel plankaart Ruimtelijk Plan voor de Hoeksche Waard**

### **Regionale woonvisie Hoeksche Waard (2015)**

Het provinciale beleid is kwantitatief en kwalitatief op regionaal niveau uitgewerkt in de Regionale Woonvisie Hoeksche Waard. Deze woonvisie beantwoordt ook aan de vraag van de provincie Zuid-Holland om een regionale woonvisie op te stellen. Samen met het regionaal woningbouwprogramma wordt hiermee voldaan aan de beleidskaders van de provincie.

Voor het woonbeleid in de Hoeksche Waard staan in de komende periode vijf doelen centraal:

1. Zorgen voor voldoende geschikte woningen voor mensen die zorg ontvangen. Dit kan door nieuwbouw en door het aanpassen van bestaande woningen.

- 2. Beperken van het risico van een te grote voorraad eengezinswoningen.
- 3. Op peil houden van voorzieningen.
- 4. Het bieden van aantrekkelijke huisvestingsmogelijkheden voor starters.
- 5. Zorgen dat er genoeg betaalbare (huur)woningen beschikbaar zijn.

Als bijlage bij de regionale woonvisie is het hierboven genoemde regionaal woningbouwprogramma 2015-2024 vastgesteld (besluit van 23 augustus 2015). Het aantal geprogrammeerde woningen tot 2025 moet zich volgens de richtlijnen van de Provincie Zuid-Holland bevinden in de bandbreedte tussen de WBR2013 (woningbehoefteraming) en de BP2013 (bevolkingsprognose). Voor de periode 2015- 2024 bedraagt de maximale bandbreedte voor de Hoeksche Waard 2589 woningen. Na aftrek van de in 2015 gerealiseerde woningen (136) is de restant bandbreedte 2453 woningen. Volgens het regionale woningbouwprogramma bedraagt de restantplancapaciteit in deze periode 2439 woningen. De op het perceel Middelsluissedijk OZ 13 beoogde woning past dus binnen de bandbreedte.

Overigens heeft de regio Hoeksche Waard met de provincie de afspraak gemaakt dat kleine plannen van minder dan 10 woningen niet van invloed zijn op de regionale woningbouwprogrammering. Het gaat in dit plan om één woning zodat dit past binnen deze gemaakte afspraak.

### **3.5 Gemeentelijk beleid**

#### *Bestemmingsplan Landelijk gebied 2013*

Het perceel Middelsluissedijk OZ 13 is opgenomen in het bestemmingsplan Landelijk gebied 2013. De gemeenteraad van Cromstrijen heeft het bestemmingsplan op 4 juli 2013 vastgesteld. Uit de verbeelding blijkt dat het perceel de bestemming ´Maatschappelijk' heeft gekregen, met als nadere aanduiding 'specifieke vorm van maatschappelijk bescherming en/of beheer van wegen, dijken en polders'. Daarnaast is op een deel van het perceel de gebiedsaanduiding 'Vrijwaringszone-straalpad' van toepassing.

**Figuur 13 deel verbeelding bestemmingsplan Landelijk Gebied 2013**

Het voormalige gebruik van het perceel in relatie tot het beheer van wegen, dijken en polders was derhalve specifiek toegestaan. De bouw van een woning met tuin zonder bebouwingsmogelijkheden stemt niet overeen met het geldende bestemmingsplan. Om die reden is dit nieuwe bestemmingsplan gemaakt.

# **4. Omgevingsaspecten.**

### **4.1 Inleiding**

In dit hoofdstuk zullen de verschillende omgevingsaspecten nader worden beschreven en toegelicht.

### **4.2 Verkeer/parkeren**

#### *Ontsluiting*

Het perceel heeft twee ontsluitingen, één op de Energieweg en één op de Middelsluissedijk OZ. Toen het perceel nog in gebruik was bij de provincie werd de ontsluiting aan de Energieweg als hoofdontsluiting gebruikt. In de nieuwe situatie zal de ontsluiting primair plaats vinden via de Middelsluissedijk OZ. De ontsluiting op de Energieweg wordt alleen in bijzondere gevallen gebruikt.

**Figuur 14: bestaande ontsluitingen**

Bij een woning kan worden uitgegaan van een aantal verkeersbewegingen per auto per etmaal van circa 7. De Middelsluissedijk OZ is voldoende gedimensioneerd om dit te verwerken.

#### *Parkeren*

Voor de berekening van het vereist aantal parkeerplaatsen voor onderhavig bouwplan is uitgegaan van het vigerend parkeerbeleid van de gemeente Cromstrijen. De Middelsluissedijk OZ is te categoriseren als 'rest bebouwde kom in een niet stedelijk gebied'. De gemeente beoordeelt plannen aan de hand van de maximale normen. Kijkend naar de huidige CROW-normen moet hierbij een norm van 2,7 parkeerplaatsen per vrijstaande koopwoning worden aangehouden. Daarvan uitgaande dient het plan te voorzien in3 parkeerplaatsen (afronding naar boven). Op eigen terrein is voldoende ruimte aanwezig voor het parkeren van minimaal 3 auto's.

#### **4.3. Flora en fauna**

In het kader van de verscherpte natuurwetgeving dient, voordat ergens ruimtelijke ingrepen plaatsvinden te worden onderzocht of er belangrijke natuurwaarden voorkomen op een te bebouwen locatie. Daarbij moet worden gekeken naar de Natuurbeschermingsweg 1998 (Nbw 1998) die de grondslag biedt voor de aanwijzing van Vogel- en Habitatrichtlijngebieden. Deze gebieden worden tezamen Natura 2000 gebieden genoemd. Ter bescherming van deze Natura 2000-gebieden voorziet de Nbw 1998 in een vergunningenregime voor het realiseren van projecten die de natuurlijke kenmerken van een Natura 2000-gebied kunnen aantasten. Het plangebied vormt geen onderdeel van of ligt niet in de directe omgeving van een Natura 2000-gebied.

Daarnaast is de Flora- en faunawet van belang. Deze wet voorzien in de bescherming van planten- en diersoorten binnen en buiten de beschermde natuurgebieden. Het uitganspunt van de wet is dat beschermde planten- en diersoorten geen schade mogen ondervinden. In het kader van de verscherpte natuurwetgeving dient, voordat ergens ruimtelijke ingrepen plaatsvinden te worden onderzocht of er belangrijke natuurwaarden voorkomen op een te bebouwen locatie. De Flora- en faunawet (Ffwet) regelt de soortbescherming van de in Nederland in het wild voorkomende planten- en diersoorten. De wet verbiedt handelingen of ontwikkelingen die de instandhouding van de wettelijk beschermde soorten in gevaar kan brengen (artikel 8 t/m 12). Er is hier sprake van een terrein dat grotendeels onbebouwd en begroeid is. Er is een bedrijfsgebouw aanwezig, dat wordt gehandhaafd. De container wordt verwijderd. Het meeste groen zal niet worden verwijderd.

Uit ecologisch oogpunt zijn er geen belemmeringen om het plangebied te herontwikkelen. Wel moet bij de uitvoering van de werkzaamheden rekening gehouden worden met de in de Flora- en faunawet opgenomen Algemene Zorgplicht (Art. 2). De zorgplicht houdt in dat schadelijke effecten aan planten en dieren door menselijk handelen tot een minimum beperkt moeten worden. Deze wettelijke verplichting geldt voor alle flora en fauna in Nederland ongeacht de beschermde status.

### **4.4 Archeologische waarden en cultuurhistorie.**

#### *Archeologie*

De bescherming van het archeologische erfgoed in de bodem en de inbedding ervan in de ruimtelijke ordening is het onderwerp van het Europese Verdrag van Valetta (Malta, 1992). Nederland heeft dit Verdrag ondertekend en goedgekeurd.

Sinds 1 september 2007 is de Wet Archeologische Monumentenzorg als onderdeel van de Monumentenwet van kracht. De bescherming van het archeologische erfgoed is een taak van de gemeente geworden. Er dient binnen bestemmingsplannen en bij ruimtelijke onderbouwingen als de onderhavige, aandacht te worden besteed aan archeologische aspecten.

Uit de Erfgoedverordening 2014 met bijbehorende archeologische verwachtingskaart van de gemeente Cromstrijen blijkt, dat er sprake is van een gebied met middelhoge archeologische verwachtingswaarde.

Bij bodemingrepen dieper dan 50 centimeter en groter dan 500 m2 dient een inventariserend archeologisch onderzoek uitgevoerd te worden.

De bodemingrepen om de woning te realiseren is veel minder groot dan 500 m2. Om die reden is geen archeologisch onderzoek ingesteld.

In het voorliggende bestemmingsplan is mede om die reden de dubbelbestemming 'Waarde – Archeologische verwachting middelhoog' opgenomen. Op deze wijze worden eventueel aanwezige archeologische waarde in voldoende mate beschermd.

#### *Cultuurhistorie*

Er zijn geen cultuurhistorische waarden aanwezig op het perceel. Het perceel valt ook niet binnen een molenbiotoop.

### **4.5 Waterhuishouding**

De watertoets ten behoeve de voorgestane ontwikkeling wordt uitgevoerd om inzicht te krijgen in de waterhuishoudkundige consequenties van het plan en het vaststellen van eventuele mitigerende of compenserende maatregelen.

#### **Waterbeheerprogramma 2016-2021**

Vanaf 2016 is er een nieuw waterbeheer programma van kracht. Het programma bestaat uit een statisch en een dynamisch deel. Het statisch deel bevat de doelen die het waterschap wil bereiken, zowel op de lange termijn als voor de planperiode. Het dynamisch deel bevat de maatregelen die nodig zijn om de doelen uit het statisch deel te realiseren.

Het plan bevat doelen en maatregelen voor de thema's Calamiteitenzorg, Water en Ruimte, Waterveiligheid, Voldoende Water, Schoon water en Waterketen. Voor het thema water en ruimte is de nadere uitwerking van de deltabeslissing ruimtelijke adaptatie de belangrijkste ontwikkeling. Hierbij wordt uitgegaan van meerlaagse veiligheid: preventie (laag 1), ruimtelijke inrichting (laag 2) en crisisbeheersing (laag 3). Voor Hollandse Delta ligt de nadruk op de eerste laag: een overstroming voorkomen door middel van (primaire) waterkeringen. Voor de tweede laag is als doel geformuleerd dat de ruimtelijke inrichting bijdraagt aan het beperken van de gevolgen van een overstroming.

Uit het oogpunt van waterkwaliteit moet schoon hemelwater bij voorkeur worden afgekoppeld en direct worden geloosd op oppervlaktewater. Dit vermindert de vuiluitworp uit het gemengde rioolstelsel en verlaagt de hydraulische belasting van de afvalwaterzuivering.

#### **Watergang**

Het plangebied grenst aan enkele sloten. Voor het onderhoud van deze sloten blijft voldoende vrije ruimte beschikbaar.

#### **Waterveiligheid**

Het bouwplan wordt niet gerealiseerd binnen de beschermingszone van een waterkering.

#### *Voldoende water - wateroverlast*

Het watersysteem van het Waterschap wordt niet aangetast door het bouwplan. Er is ter plaatse ook geen sprake van wateroverlast. Uit de 'Nota toetsingskaders en beleidsregels voor het watersysteem 2014'van het Waterschap blijkt dat 10 % van de toename van het verhard oppervlak moet worden gecompenseerd in open water.

In buitenstedelijk gebied geldt die eis pas bij een toename van verharding van 1.500 m2, in stedelijk gebied bij een toename van 500 m2.

De verharde oppervlakte op het perceel zal gelijk blijven of beperkt toenemen, maar de toename zal minder zijn dan 500 m2.

#### *Schoon water*

De woning wordt aangesloten op de bestaande riolering. Het hemelwater zal worden afgekoppeld en worden geloosd op aanwezig open water. Met het oog op de waterkwaliteit van het te lozen hemelwater geldt dat het dak van de woning worden uitgevoerd in niet-uitlogende materialen.

#### **Wegen**

Voor wat betreft het wegbelang wordt gebruik gemaakt van een bestaande wegaansluiting op de Middelsluissedijk OZ. Als de uitweg wordt gewijzigd moet deze in de nieuwe situatie voldoen aan de huidige richtlijnen voor verkeersveiligheid en wegbelang.

### *Conclusie*

Het bouwplan is in overeenstemming met de geldende normen en beleidsuitgangspunten van het aspect 'water'.

#### **4.6 Milieuzonering**

Ter bepaling van de mogelijkheid om milieubelastende bestemmingen te realiseren in de nabijheid van milieugevoelige bestemmingen, zoals woningen, wordt gebruik gemaakt van de systematiek van milieuzonering. In de publicatie 'Bedrijven en milieuzonering' van de Vereniging van Nederlandse Gemeenten (VNG) is één en ander nader beschreven en uitgewerkt. In deze VNG-publicatie is ook een Staat van Bedrijfsactiviteiten opgenomen, waarbij per type bedrijf wordt aangegeven welke afstanden tussen milieugevoelige en milieubelastende bestemmingen moet worden aangehouden.

Zo ontstaat een zone rond een perceel met een bedrijfsbestemming waar in principe geen milieugevoelige bestemmingen zijn toegestaan. Op deze wijze wordt geborgd dat er geen onaanvaardbare milieuoverlast voor milieugevoelige bestemmingen aan de orde zal zijn.

Woningen zijn milieugevoelige objecten. Uit dien hoofde wordt bij de voorbereiding van het bestemmingsplan bezien of de woningen worden gesitueerd in de milieuzone van omliggende milieubelastende functies.

### Onderzoek

In de nabijheid van het plangebied zijn de bedrijventerreinen Middelsluis Zuid, Middelsluis Noord en De Proeftuin gelegen.

Volgens het vigerende bestemmingsplan 'Bedrijventerreinen Cromstrijen 2013 is op het bedrijventerrein Middelsluis Zuid de vestiging mogelijk van bedrijven uit de categorieën 3.2 en op het bedrijventerrein aan de noordzijde van de Energieweg is tevens de vestiging van bedrijven tot en met categorie 4.1 mogelijk. Bij dat type bedrijven horen richtafstanden van 100 respectievelijk 200 meter.

De nieuwe woning aan de Middelsluissedijk OZ 13 wordt op grotere afstand dan deze 200 m gebouwd.

Aan de Middelsluissedijk OZ 50 is een constructiewerkplaats gevestigd. Constructiewerkplaatsen met een productieoppervlakte van maximaal 200 m worden ingedeeld in categorie 3.1 met de daarmee corresponderende richtafstand van 50 m. De afstand van dit bedrijfsperceel tot de nieuwe woning bedraagt circa 70 m. Daarnaast is aan de Middelsluissedijk OZ 54 een agrarisch loonbedrijf gevestigd (categorie 3.1, richtafstand 50 m). De afstand tot de nieuwe woning is meer dan 100 m.

De conclusie is dat de nieuwe woning zich niet in de milieuzone van enig in de omgeving aanwezig bedrijf aanwezig zal zijn. Ter zijde wordt overigens nog opgemerkt dat het plangebied en omgeving kan worden gekenmerkt als gemengd gebied aangezien het is ingeklemd tussen twee ontsluitingswegen en is gelegen in de directe nabijheid van bedrijven. Vanwege de aanduiding als gemengd gebied worden de richtafstanden ten opzichte van het omgevingstype rustige woonwijk met één stap verlaagd. Dit onderstreept nog meer dat er zich geen frictie voordoet bij de bouw van de woning ten opzichte van de milieuruimte van in de omgeving aanwezige bedrijven.

Uit oogpunt van milieuzonering voldoet het plan aan de daarvoor geldende uitgangspunten.

## **4.7 Geluid**

Bij ruimtelijke ontwikkelingen moet inzicht worden geboden in de aanvaardbaarheid van de ontwikkeling vanuit akoestisch oogpunt. Het geluidsaspect is relevant in relatie tot industrielawaai, wegverkeerslawaai en/of spoorweglawaai. Toetsingskader is de Wet geluidhinder en enkele uitvoeringsbesluiten.

#### **Industrie en/of spoorweglawaai**

Het plangebied valt niet binnen een zone voor industrie- en/of spoorweglawaai.

#### **Wegverkeerslawaai**

Wettelijk kader: Voor woningbouw binnen de zone van een weg dient een akoestisch onderzoek te worden overgelegd.

In artikel 74 van de Wet geluidhinder wordt de breedte van de zone van een weg in stedelijk gebied, bestaande uit 1 of 2 rijstroken bepaald op 200 meter. Wegen waarvoor een maximum snelheid van 30 km per uur geldt hebben niet een dergelijke geluidszone.

Conform artikel 82, lid 1 van de Wet geluidhinder geldt voor de geluidbelasting op de gevel van een woning binnen de zone van een weg een voorkeursgrenswaarde Lden van 48dB.

Er is akoestisch onderzoek uitgevoerd naar wegverkeerslawaai (Kraaij akoestisch adviesbureau, 29 november 2016, projectnr. VL.1648.RO01). Uit de uitkomst blijkt dat de hoogst berekende geluidbelasting vanwege de Energieweg en de Middelsluissedijk OZ (oostelijk deel) 51 dB is. Het gaat met name om de geluidbelasting op de noordelijke gevel van de woning. De geluidbelasting op de oostelijke gevel is ten hoogste 49 dB, op de andere gevels is de geluidbelasting ruim beneden de 48 dB.

Er is bezien of er bron- en/of overdrachtsmaatregelen kunnen worden toegepast om de geluidbelasting te verminderen. Een bronmaatregel is het toepassen van een geluidarme asfaltsoort op wegen. Een dergelijke maatregel, toe te passen voor slechts één woning, is te duur. Het toepassen van deze maatregel op (een deel van) de Energieweg stuit dan ook op overwegende bezwaren van financiële aard. Een andere bronmaatregel is het verlagen van de verkeerssnelheid of de verkeersintensiteit. Aangezien de Energieweg onderdeel is van de hoofdstructuur van het buitenstedelijk wegennet door de gemeente Cromstrijen, zal het wijzigen van de rijsnelheid of veranderen van de verkeersafwikkeling stuiten op bezwaren van verkeers‐ en vervoerskundige aard.

Overdrachtsmaatregelen zijn het plaatsen van een scherm of het zodanig positioneren van de nieuwbouwwoning dat aan de voorkeursgrenswaarden wordt voldaan. Omdat de voorkeursgrenswaarde ook op de verdiepingen wordt overschreden, zal een hoog scherm (minimaal 5 meter) moeten worden toegepast op korte afstand van de woning of de perceelgrens. Een dergelijk hoog scherm is niet toe te passen nabij uitwegen vanwege verkeersveiligheid. Indien het perceel niet meer aan de noordzijde wordt ontsloten, kan met een scherm van 5 meter hoog en parallel aan de noordgrens van het perceel, te plaatsen over een lengte van circa 45 meter, aan de voorkeursgrenswaarde worden voldaan. De kosten van een scherm bedragen gemiddeld € 400,‐ per m2, waarmee de totale kosten voor het scherm op circa € 90.000,‐ komen. Een dergelijk scherm stuit daarmee op bezwaren van financiële aard.

Om deze reden moet worden geconcludeerd dat er redelijkerwijs geen maatregelen mogelijk zijn om de geluidsbelasting op de gevels van het woning ten gevolge van de Energieweg en de Middelsluissedijk Oostzijde te reduceren.

Omdat alle onderzochte maatregelen om de geluidbelasting vanwege de Energieweg te reduceren op problemen stuiten van doelmatige, stedenbouwkundige of financiële aard, zal een hogere grenswaarde aangevraagd moeten worden bij de gemeente Cromstrijen voor de geluidbelasting vanwege de Energieweg.

Aangezien er nog meerdere geluidluwe gevels aanwezig zullen zijn (zuid- en westgevel) en er sprake is ven een kleinschalige ontwikkeling zal er uit akoestisch oogpunt een aanvaardbare situatie aanwezig zijn. .

.

Voor het vaststellen van een hogere waarde mag volgens de Wet geluidhinder de geluidbelasting vanwege wegverkeerslawaai niet hoger zijn dan 53 dB voor woningen in buitenstedelijk gebied. Aangezien de hoogst berekende geluidbelasting vanwege de Energieweg op de nieuwbouwwoning 51 dB bedraagt, wordt aan deze voorwaarde overal voldaan. Om die reden kan voor de nieuwbouwwoning aan de Middelsluissedijk OZ 13 een hogere waarde worden aangevraagd van 51 dB vanwege de Energieweg.

#### *Conclusie*

Aangezien het akoestisch klimaat aanvaardbaar wordt geacht en de uiterste grenswaarde niet wordt overschreden wordt een verzoek tot vaststelling van hogere waarden ingediend bij de gemeente Cromstrijen.

#### **4.8 Bodem**

In de Woningwet is bepaald dat door de gemeenteraad in de bouwverordening regels moeten worden opgenomen om het bouwen op verontreinigde bodem te voorkomen. Deze regels hebben onder andere betrekking op het uitvoeren van een (bodem)onderzoek naar de aard en schaal van de verontreiniging van de bodem.

Ook is bepaald dat het college van burgemeester en wethouders (B en W) een beslissing op een aanvraag om omgevingsvergunning moeten aanhouden als blijkt dat de bodem is verontreinigd dan wel het vermoeden bestaat dat er sprake is van ernstige verontreiniging. Uit artikel 3.1.6, lid 1 sub f van het Besluit ruimtelijke ordening (Bro) vloeit voort dat bij ruimtelijke besluiten inzicht verkregen moet worden over de uitvoerbaarheid van het plan. Dit betekent dat er onder andere inzicht verkregen moet worden in de noodzakelijke financiële investering van een (mogelijk noodzakelijke) bodemsanering.

Bij de verkoop van het perceel is verkennend bodemonderzoek uitgevoerd (Sagro Milieu Advies Zeeland B.V., d.d. 23 juli 2015, rapportnr. 23150092). Uit de uitkomst van dit onderzoek blijkt dat er bodemvreemd materiaal bestaande uit puin op het perceel aanwezig is.

Dat bodemvreemde materiaal moest nader worden onderzocht op de aanwezigheid van asbest in puin. Overigens was er geen aanleiding tot het uitvoeren van aanvullend of nader bodemonderzoek.

Er is een nader onderzoek ingesteld naar asbest in het genoemde bodemvreemde materiaal (Sagro Milieu Advies Zeeland B.V., d.d. 27 januari 2016, rapportnr. 23150242). Uit dat nader onderzoek bleek dat redelijkerwijs kan worden aangenomen dat het asbestgehalte in de puinverharding ver beneden de grenswaarde ligt. De resultaten van dit onderzoek gaven geen aanleiding tot verder aanvullend of nader onderzoek naar asbest.

De conclusie is dat de grond geschikt is om te worden gebruikt overeenkomstig de woonbestemming.

#### **4.9 Geur.**

Het perceel bevindt zich niet binnen een geur- en/of stankcirkel, waardoor het aspect geur/stank geen belemmeringen oplevert voor de realisering van het bouwplan.

#### **4.10 Luchtkwaliteit**

In hoofdstuk 5 van de Wet milieubeheer is de regelgeving met betrekking tot luchtkwaliteit vastgelegd. In artikel 5.16 is vastgelegd dat bestuursorganen bevoegdheden, zoals het vaststellen van een bestemmingsplan of het nemen van een projectbesluit, mogen uitoefenen wanneer sprake is van één van de volgende gevallen:

- a. Er is geen sprake is van een (dreigende) overschrijding van de grenswaarden.
- b. De concentratie van de desbetreffende stoffen in de buitenlucht verbetert of blijft ten minste gelijk.
- c. Het plan draagt 'niet in betekenende mate' bij aan de concentratie van de desbetreffende stoffen in de buitenlucht.
- d. De ontwikkeling is opgenomen in een vastgesteld programma, zoals het Nationaal Samenwerkingsprogramma Luchtkwaliteit (NSL).

Een nadere uitwerking van de regelgeving met betrekking tot het begrip 'niet in betekende mate' is vastgelegd in het 'Besluit niet in betekende mate bijdragen (luchtkwaliteitseisen)' en de 'Regeling niet in betekenende mate bijdragen (luchtkwaliteitseisen)'. Voor ontwikkelingen die 'niet in betekenende mate' bijdragen aan de luchtverontreiniging hoeft niet te worden getoetst aan de grenswaarden.

In de Regeling zijn categorieën van gevallen benoemd die in ieder geval als 'niet in betekenende mate' worden aangemerkt en waarvoor toetsing aan de grenswaarden dus zonder meer achterwege kan blijven.

Er is blijkens deze regeling geen onderzoek nodig voor 'woningbouwlocaties, indien een dergelijke locatie, in geval van één ontsluitingsweg, netto niet meer dan 1.500 nieuwe woningen omvat, dan wel, in geval van twee ontsluitingswegen met een gelijkmatige verkeersverdeling, netto niet meer dan 3.000 woningen omvat'.

Voorheen werd het perceel bedrijfsmatig gebruikt door de provincie, de daarbij behorende vervoersbewegingen zijn verdwenen. Daarvoor in de plaats komen circa 7 vervoersbewegingen per etmaal van en naar de woning. Er kan worden geconcludeerd dat deze ontwikkeling niet in betekenende mate bijdraagt aan de luchtkwaliteit.

Voor de volledigheid is uit oogpunt van goede ruimtelijke ordening ook de heersende luchtkwaliteit in ogenschouw te nemen. Op basis van de landelijk beschikbare GCNwaarden (Grootschalige Concentratiekaarten Nederland) kan gesteld worden dat de jaargemiddelde achtergrondconcentratie voor stikstofdioxide 19,4 (2015, gebaseerd op gegevens gcn 2015) microgram per kubieke meter lucht bedraagt en voor fijn stof is dit 21,2 (2015, gebaseerd op gcn 2015) microgram per kubieke meter.

Hieruit kan geconcludeerd worden dat de luchtconcentraties ruim voldoen aan de normering Wet milieubeheer onderdeel luchtkwaliteit (grenswaarde voor stikstofdioxide en fijn stof bedragen 40 microgram per kubieke meter).

## *Conclusie*

De voorgenomen ontwikkeling betreft de realisatie van 1 woning. Gezien dit beperkte omvang van het plan behoeft er geen specifiek luchtkwaliteitsonderzoek te worden uitgevoerd. Uit het oogpunt van luchtkwaliteit worden geen belemmeringen ondervonden.

De algehele conclusie is dat vanuit het aspect luchtkwaliteit er geen belemmering bestaat voor de geplande ontwikkeling.

# **4.11 Externe veiligheid**

Op 27 oktober 2004 is het Besluit externe veiligheid inrichtingen milieubeheer (BEVI) van kracht geworden. In overeenstemming met artikel 5 van dit BEVI dient bij een besluit in het kader van de Wet ruimtelijke ordening (Wro) onderzocht te worden in hoeverre er sprake is van aanwezigheid van risicovolle inrichtingen in de nabijheid van de locatie waarop het Wro besluit betrekking heeft. Tevens dienen de risicocontour voor het plaatsgebonden risico (PR 10-6 contour) en het groepsrisico (GR) met de eventuele toename hiervan berekend te worden. Het GR dient in de toelichting op het besluit te worden verantwoord.

Uit de risicokaart Nederland blijkt dat er geen risicovolle inrichtingen of -leidingen aanwezig zijn nabij het perceel Middelsluissedijk OZ 13.

**Figuur 16: deel risicokaart Nederland**

Vanuit oogpunt van externe veiligheid kan het bestemmingsplan als aanvaardbaar worden bestempeld.

## **4.12 Kabels en leidingen**

Binnen of langs het plangebied liggen diverse kabels en leidingen, zoals elektriciteit, telefoon en kabeltelevisie. Er zijn geen kabels of leidingen aanwezig die een specifieke bescherming hebben in het bestemmingsplan, het gaat om 'gewone' leidingen waar bij de uitvoering van een eventueel bouwplan rekening mee wordt gehouden.

Voor de volledigheid wordt nog ten aanzien van de op een deel van het plangebied liggende aanduiding 'Vrijwaringszone – straalpad' het volgende opgemerkt. Op gronden met de aanduiding 'vrijwaringszone - straalpad' is het niet toegestaan om bouwwerken te realiseren met en hoogte van meer dan 20 m. De bebouwing op het perceel Middelsluissedijk OZ 13 blijft ruim beneden deze hoogte van 20 m.

# **5. Juridische toetsing.**

## **5.1 Juridische planopzet.**

Op grond van de Wet ruimtelijke ordening (Wro) en het Besluit ruimtelijke ordening (Bro) is het verplicht bestemmingsplannen geheel digitaal op te stellen en vast te stellen.

Het bestemmingsplan is opgesteld aan de hand van de Standaard Vergelijkbare Bestemmingsplannen 2012 (SVBP 2012).

# **5.2 Bestemmingswijzer.**

5.2.1 Inleidende bepalingen.

De artikelen 1 en 2 bevatten de algemene regels zoals de begripsbepalingen en de wijze van meten.

5.2.2. Bestemmingsregels (hoofdstuk 2)

Binnen het plangebied worden de bestemmingen 'Wonen' en 'Tuin' gelegd. In de regels bij die bestemming worden de bouwregels en de gebruiksmogelijkheden geregeld.

Daarnaast is op het perceel de dubbelbestemming 'Waarde-Archeologische verwachting middelhoog' ter bescherming van de aanwezige archeologische waarden van toepassing. Tevens is de aanduiding 'Vrijwaringszone – straalpad' op het desbetreffende westelijke deel van het plangebied opgenomen.

5.2.3 Algemene bepalingen.

De Anti-dubbeltelregel en de overgangsregels zijn overgenomen uit het Bro. Daarnaast is een artikel opgenomen voor de titel van het plan, voor toegelaten overschrijdingen, algemene afwijkingsbepalingen en aanvullende werking van de bouwverordening.

# **5.3 Plantoetsing en handhaving**.

De gemeente Cromstrijen is belast met het toezicht op de uitvoering van de bouwwerkzaamheden overeenkomstig het bepaalde in dit bestemmingsplan.

# **6. Uitvoering.**

## **6.1 Economische uitvoerbaarheid.**

Het bouwplan omvat de herontwikkeling van een voormalig bedrijfsperceel met maatschappelijke bestemming tot woonperceel. Het plangebied ligt aan de rand van de bebouwde kern van Numansdorp. Het perceel Middelsluissedijk OZ 13 is in eigendom bij de Provincie. Initiatiefnemer heeft een overeenkomst met de provincie gesloten over de aankoop van het perceel.

Met initiatiefnemers is een zogenaamde anterieure exploitatieovereenkomst afgesloten. Dit betekent dat het kostenverhaal is verzekerd. Er hoeft dan ook geen exploitatieplan als bedoeld in artikel 6.12 van de Wro te worden vastgesteld. De realisering van het plan wordt verzorgd door initiatiefnemers. De financiële dekking voor het plan is hiermee geregeld en de economische uitvoerbaarheid gewaarborgd.

#### **6.2 Planschade.**

Tussen de gemeente en de ontwikkelaar zijn ex artikel 6.4a Wro in de gesloten exploitatieovereenkomst ook afspraken gemaakt over het afwentelen door de gemeente op de initiatiefnemer van eventueel toe te kennen tegemoetkomingen in planschade.

# 7. **Overleg ex artikel 3.1.1. Bro/zienswijzen**

#### **7.1 Vooroverleg**

In het kader van het overleg als bedoeld in artikel 3.1.1 van het Besluit op de ruimtelijke ordening hebben Gasunie Transport Services B.V., Gasunie en Rijkswaterstaat bericht, dat zij geen overlegreactie willen indienen. Van andere vooroverlegpartners is geen reactie ontvangen.

#### **7.2 Zienswijzen**

Het ontwerpbestemmingsplan heeft vanaf 3 april 2017 gedurende een periode van zes weken ter inzage gelegen. Gedurende deze periode kon een ieder zienswijzen bij de gemeenteraad indienen. Gedurende de inzagetermijn is 1 zienswijze ontvangen.

De gemeente heeft een 'Rapportage beantwoording zienswijzen' opgesteld, waarin de ingekomen zienswijze is opgenomen en voorzien is van een reactie.

De zienswijze heeft geen aanleiding gegeven tot aanpassing van het bestemmingsplan.

De 'Rapportage beantwoording zienswijzen' is als bijlage bij deze toelichting van het bestemmingsplan gevoegd.