# Bestemmingsplan

# Gemeente Medemblik

| Datum:         | 3 november 2016                                   |
|----------------|---------------------------------------------------|
| Opdrachtgever: | VOF Ontwikkelingscombinatie USP-Ooms Ontwikkeling |
| Project:       | Herziening bestemmingsplan Bloesemgaerde Wognum   |
|                |                                                   |
| Auteur:        | Yvonne Pijcke                                     |

**Telefoonnummer:** 06-24951851

**E-mailadres:** [yvonne@planNL.nl](mailto:yvonne@planNL.nl)

**Status:** Vastgesteld

| 1 |      | INLEIDING 7                                        |  |
|---|------|----------------------------------------------------|--|
|   | 1.1  | Aanleiding 7                                       |  |
|   | 1.2  | Leeswijzer 8                                       |  |
| 2 |      | PLANGEBIED EN PROJECTOMSCHRIJVING  9               |  |
|   | 2.1  | Begrenzing en ligging 9                            |  |
|   | 2.2  | Huidige situatie 10                                |  |
|   | 2.3  | Herziening bestemmingsplan 10                      |  |
|   | 2.4  | Planuitgangspunten 10                              |  |
|   | 2.5  | Conclusie  11                                      |  |
| 3 |      | BELEIDSKADERS  13                                  |  |
|   | 3.1  | Rijksbeleid 13                                     |  |
|   | 3.2  | Provinciaal beleid  15                             |  |
|   | 3.3  | Regionaal beleid  18                               |  |
|   | 3.4  | Gemeentelijk beleid  19                            |  |
| 4 |      | ONDERZOEK VAN DE OMGEVINGSASPECTEN 27              |  |
|   | 4.1  | Geluidshinder  27                                  |  |
|   | 4.2  | Hinder van bedrijven  29                           |  |
|   | 4.3  | Cultuurhistorie en archeologie 30                  |  |
|   | 4.4  | Bodemsituatie  31                                  |  |
|   | 4.5  | Luchtkwaliteit 33                                  |  |
|   | 4.6  | Waterhuishouding 34                                |  |
|   | 4.7  | Flora en fauna 36                                  |  |
|   | 4.8  | Externe veiligheid  38                             |  |
|   | 4.9  | Kabels en leidingen 39                             |  |
|   | 4.10 | Verkeer en parkeren 39                             |  |
|   | 4.11 | Duurzaamheid  40                                   |  |
|   | 4.12 | Conclusie onderzoek van de omgevingsaspecten 41    |  |
| 5 |      | PLANOPZET 43                                       |  |
|   | 5.1  | Juridische vormgeving  43                          |  |
|   | 5.2  | Toelichting planregels  43                         |  |
| 6 |      | ECONOMISCHE EN MAATSCHAPPELIJKE UITVOERBAARHEID 45 |  |
|   | 6.1  | Economische uitvoerbaarheid 45                     |  |
|   | 6.2  | Maatschappelijke uitvoerbaarheid  45               |  |

Bijlagen:

- 1. Herziening bestemmingsplan Bloesemgaerde Wognum Akoestisch onderzoek wegverkeer van BuroDB van 11 november 2015;
- 2. Actualiserend en aanvullend bodemonderzoek Bloesemgaerde te Wognum van Unihorn bv van 22 mei 2015;
- 3. Advies bodemonderzoek van de Regionale Uitvoeringsdienst Noord-Holland Noord van 12 juni 2015;
- 4. Herziening bestemmingsplan Bloesemgaerde in Wognum Toetsing in het kader van de Flora- en faunawet van Groot Eco Advies van 20 januari 2016;
- 5. Vooroverleg- en inspraakreacties voorontwerpbestemmingsplan "Herziening Bloesemgaerde Wognum";
- 6. Reactienota op zienswijzen bestemmingsplan "Herziening Bloesemgaerde Wognum".

# <span id="page-6-0"></span>1 INLEIDING

# <span id="page-6-1"></span>1.1 Aanleiding

Op 14 december 2009 is door de gemeenteraad van de gemeente Medemblik het bestemmingsplan "Bloesemgaerde Wognum" vastgesteld voor een nieuwbouwlocatie in het noordwesten van de kern Wognum. Dit bestemmingsplan voorziet in een juridisch-planologische regeling die de ontwikkeling van 187 nieuwe woningen en een maatschappelijke voorzieningencluster in de oksel van de Kerkweg en Kerkstraat mogelijk maakt. Bij het opstellen van het bestemmingsplan is gekozen voor een globaal plan met de bestemming Wonen 2, zonder bouwvlakken of een aanduiding in woningtype.

*Figuur 1 Verbeelding bestemmingsplan "Bloesemgaerde Wognum"*

Voordat het bestemmingplan werd opgesteld, is in de periode 2008-2009 een stedenbouwkundig plan en een woningbouwprogramma opgesteld. Het woningbouwprogramma voor de 'Bloesemgaerde' bestaat hoofdzakelijk uit vrijstaande woningen en twee-onder-één-kapwoningen, aangevuld met een beperkt aantal rijwoningen.

In de loop van 2012 is de woningbouw gestagneerd als gevolg van de crisis. De crisis heeft niet alleen gezorgd voor een terugloop in de vraag naar woningen, maar heeft ook geleid tot een verschuiving in het woningtype waar behoefte naar bestaat. Er is toen een grotere behoefte ontstaan naar woningen in het goedkopere segment. Om op deze veranderde markt in te spelen, heeft de ontwikkelaar de verkoopprijzen van de woningen verlaagd en is het aanbod van vrijstaande woningen en kavels verkleind. Tegelijkertijd is het aanbod van rijwoningen en twee-onder-één-kapwoningen vergroot. Ook zijn naast koopwoningen 15 huurwoningen voor de Woonschakel gerealiseerd. Door de wijziging in de verdeling over de verschillende woningtypen, is een verdichting ontstaan. Nu zijn er immers meer rijwoningen en twee-onder-één-kapwoningen gepland dan oorspronkelijk het plan was.

Inmiddels is fase 4 van het plan in aanbouw en is fase 5 in de verkoop. Na afronding van fase 5 telt het plangebied 174 woningen. Op grond van het bestemmingsplan "Bloesemgaerde Wognum" kunnen 187 woningen gerealiseerd worden. De verdichting in het plangebied heeft ertoe geleid dat er na de afronding van fase 5 nog ongeveer 2,3 hectare grond binnen het plangebied over is.

Op 14 juli 2015 heeft de Ontwikkelingscombinatie USP-Ooms Ontwikkeling een verzoek ingediend bij de gemeente Medemblik voor de herziening van het bestemmingsplan. In dit verzoek is medewerking gevraagd tot de verhoging van het maximum aantal woningen van 187 naar 210. Dit aantal woningen is gebaseerd op een volledige invulling van het huidige plangebied. Na fase 5 zal in dat geval nog een fase 6 en een fase 7 worden gerealiseerd. Dit verzoek is voorgelegd aan de gemeenteraad. Op 8 oktober 2015 heeft de raad de "Kaderstellende notitie Bloesemgaerde" vastgesteld en daarmee ingestemd met de verhoging van het aantal woningen. In de notitie zijn de planuitgangspunten opgenomen voor de herziening van het bestemmingsplan "Bloesemgaerde Wognum".

De Ontwikkelingscombinatie USP-Ooms Ontwikkeling heeft planNL gevraagd de herziening van het bestemmingsplan "Bloesemgaerde Wognum" op te stellen. Voorliggend bestemmingsplan motiveert dat medewerking verleend kan worden aan de toevoeging van 23 woningen in het plangebied 'Bloesemgaerde' in Wognum. Er wordt hierbij gekeken naar het relevante beleid, ruimtelijke kwaliteit, omgevingsaspecten, economische haalbaarheid en afweging van maatschappelijke belangen.

# <span id="page-7-0"></span>1.2 Leeswijzer

Een bestemmingsplan bestaat uit drie delen. Het tekstuele gedeelte is onderverdeeld in de juridisch bindende regels en de beschrijvende toelichting. Daarnaast maakt een verbeelding (plankaart) onderdeel uit van het bestemmingsplan.

In de toelichting van dit bestemmingsplan wordt een en ander op de volgende wijze omschreven. In hoofdstuk 2 wordt een beschrijving van het plangebied en een projectomschrijving gegeven. Hoofdstuk 3 beschrijft op hoofdlijnen de relevante beleidskaders van het Rijk, de provincie, de regio en de gemeente die van toepassing zijn op het plangebied. In hoofdstuk 4 vindt u de uitkomsten van de toetsen van de omgevingsaspecten. Vervolgens staat in hoofdstuk 5 de verantwoording over de gekozen juridische vormgeving van de planregels. Tot slot wordt in hoofdstuk 6 verantwoording afgelegd over de maatschappelijke en financiële uitvoerbaarheid van het bestemmingsplan.

# <span id="page-8-0"></span>2 PLANGEBIED EN PROJECTOMSCHRIJVING

# <span id="page-8-1"></span>2.1 Begrenzing en ligging

Het plangebied van het vigerend bestemmingsplan "Bloesemgaerde Wognum" ligt ten noordwesten van de kern Wognum. De 'Bloesemgaerde' wordt globaal begrensd door: de nieuwe watergang ten noorden van de locatie, de percelen aan de Kerkstraat in het oosten, de Kerkweg in het zuiden en de nieuwe watergang ten westen van de locatie.

*Figuur 2 Luchtfoto en plangebied vigerend bestemmingsplan "Bloesemgaerde Wognum"*

De herziening van het vigerende bestemmingsplan "Bloesemgaerde Wognum" beperkt zich tot de gronden voor de woningen, die boven het maximum aantal van 187 woningen uitkomen. Dit zijn de 23 woningen die als laatste in het plan gerealiseerd worden. Deze woningen worden gerealiseerd op de gronden van het voormalige terrein van 'Roemer aanneming' achter de Kerkstraat 93-103 en de gronden achter en naast de Kerkweg 12a en 14. In figuur 3 zijn de contouren van beide plangebieden weergegeven.

*Figuur 3 Plangebied Herziening Bloesemgaerde Wognum*

# <span id="page-9-0"></span>2.2 Huidige situatie

Na de inwerkingtreding van het bestemmingsplan "Bloesemgaerde Wognum" is in 2010 aan de westkant gestart met de bouw van de woningen. Inmiddels zijn fase 1 t/m 3 gerealiseerd. Deze fasen betreffen in totaal 122 woningen. Inmiddels is fase 4 in aanbouw en fase 5 in de verkoop. Fase 1 t/m 5 kent een verdeling van de woningen over de verschillende woontypologieën. Het gaat om 19 tussenwoningen, 12 hoekwoningen, 80 twee-onder-één-kapwoningen en 63 kavels/vrijstaand. In totaal komt het totale woningaantal van fase 1 t/m 5 op 174 woningen. Na afronding van fase 5 biedt het bestemmingsplan "Bloesemgaerde Wognum" nog de mogelijkheid om 13 woningen te realiseren (187–174). Als gevolg van de crisis heeft een verschuiving in het woningbouwprogramma plaatsgevonden. Deze verschuiving heeft geleid tot een verdichting in het plangebied. Het gevolg hiervan is dat er na afronding van fase 5 nog circa 2,3 hectare grond resteert binnen het plangebied.

# <span id="page-9-1"></span>2.3 Herziening bestemmingsplan

Om de 'Bloesemgaerde' volledig ingevuld te krijgen met woningbouw is een verhoging van het maximum aantal woningen van 187 naar 210 noodzakelijk. De toevoeging van 23 woningen is gebaseerd op een volledige invulling van het plangebied. Na fase 5 zal in dat geval nog een fase 6 en fase 7 worden gerealiseerd.

Aangezien het vigerend bestemmingsplan een maximaal aantal van 187 woningen toestaat, dient een herziening van het bestemmingsplan plaats te vinden voor de overgebleven gronden. Deze gronden zijn aangegeven in figuur 3. Op de noordelijke gronden zal maximaal een 14-tal woningen mogelijk worden gemaakt en op de zuidelijke gronden gaat het om maximaal 9 woningen. Achter de Kerkstraat 93-103 wordt tevens de begrenzing van het plangebied enigszins opgeschoven richting de woningen aan de Kerkstraat (omlegging afscheidingssloot). Daarnaast zal in dit deel van het plangebied de loop van de weg langs de nieuwe woningen worden aangepast.

# <span id="page-9-2"></span>2.4 Planuitgangspunten

In de "Kaderstellende notitie Bloesemgaerde" zijn de planuitgangspunten opgenomen voor de herziening van het bestemmingsplan "Bloesemgaerde Wognum". Het gaat om de volgende uitgangspunten:

- 1. Plangebied
	- Plangebied beperken tot ondergrond extra 23 woningen;
	- Verschuiving plangrens ter hoogte van Kerkstraat 93-103 (voormalig terrein Roemer aanneming), in verband met verlegging afscheidingssloot in de richting van de Kerkstraat.
- 2. Woonbestemming/woningbouw
	- Maximaal 210 woningen, uitgaande van het totale woningbouwplan;
	- Geen rijwoningen in buitenrand plangebied (nieuwbouwkavels grenzend aan bestaande woonpercelen langs Kerkstraat en Kerkweg);
	- Zoveel mogelijk vasthouden aan stedenbouwkundige opzet/beeldkwaliteit geldend bestemmingsplan "Bloesemgaerde Wognum";
	- Vasthouden bouw- en gebruiksregels geldend bestemmingsplan "Bloesemgaerde Wognum";
	- Bij de uitvoering van de woningen uitgaan van levensloopbestendig bouwen.
- 3. Openbare Ruimte
	- Vasthouden aan huidige ontsluiting woningbouwplan, geen wijziging in hoofdontsluitingsroute;
	- Parkeernorm gebaseerd op de Nota Parkeernormen, zoals vastgesteld door de raad op 6 maart 2014;
	- Inrichting openbare ruimte conform Leidraad Inrichting Openbare Ruimte, zoals vastgesteld door de raad op 2 april 2015.
- 4. Procedure/participatie
	- Overleg met direct omwonenden als onderdeel van voorbereiding bestemmingsplan;
	- Inspraakperiode voorafgaand aan formele bestemmingsplanprocedure.
- 5. Grondexploitatie
	- Kostenverhaal in verband met de woningbouwontwikkeling vindt (ongewijzigd) plaats op basis van de reeds gemaakte afspraken in de op 29 december 2006 gesloten samenwerkingsovereenkomst met de ontwikkelaar.

# <span id="page-10-0"></span>2.5 Conclusie

Om tot een volledige invulling van de 'Bloesemgaerde' te komen is een herziening van het bestemmingplan "Bloesemgaerde Wognum" nodig. Het vigerend bestemmingsplan laat 187 woningen toe. Door verdichting in het plangebied zijn na de afronding van fase 5 nog gronden binnen het plangebied onbebouwd. De herziening van het bestemmingsplan "Bloesemgaerde Wognum" beperkt zich dan ook tot deze gronden. Hierbij gaat het om maximaal 23 woningen, welke boven het maximum gestelde aantal van 187 woningen uitkomt. De herziening van het bestemmingsplan sluit zoveel mogelijk aan op de stedenbouwkundige opzet en bouw- en gebruiksregels uit het geldend bestemmingsplan "Bloesemgaerde Wognum".

# <span id="page-12-0"></span>3 BELEIDSKADERS

Het beleid is beschreven in het bestemmingsplan "Bloesemgaerde Wognum". Dit bestemmingsplan is vastgesteld op 14 december 2009. In dat plan is de aanwezigheid van woningen in de betreffende bouwstroken getoetst en aanvaardbaar bevonden. In dit hoofdstuk zal met name worden ingegaan op het Rijks-, provinciaal, regionaal en gemeentelijk beleid dat van belang is voor de herziening van het bestemmingsplan "Bloesemgaerde Wognum", waarbij in afwijking van het vigerend bestemmingsplan 23 woningen worden toegevoegd.

# <span id="page-12-1"></span>3.1 Rijksbeleid

# **Structuurvisie Infrastructuur en Ruimte**

In maart 2012 is de "Structuurvisie Infrastructuur en Ruimte (SVIR)" vastgesteld. Deze structuurvisie geeft een nieuw, integraal kader voor het ruimtelijk- en mobiliteitsbeleid op rijksniveau. De structuurvisie vervangt "de Nota Ruimte", "de Structuurvisie Randstad 2040", "de Nota Mobiliteit", "de Mobiliteitsaanpak", "de Structuurvisie voor de Snelwegomgeving" en de ruimtelijke doelen en uitspraken in de "PKB Tweede structuurschema Militaire terreinen", "de Agenda Landschap", "de Agenda Vitaal Platteland" en "Pieken in de Delta". De structuurvisie "Nationaal Waterplan" blijft in zijn huidige vorm als uitwerking van de SVIR bestaan.

In de structuurvisie schetst het Rijk de ambitie voor concurrentiekracht, bereikbaarheid, leefbaarheid en veiligheid tot 2040 en doelen, belangen en opgaven tot 2028. Het Rijk heeft drie hoofddoelen geformuleerd om Nederland concurrerend, bereikbaar, leefbaar en veilig te houden. Bij deze doelen zijn onderwerpen van nationaal belang benoemd waarvoor zij verantwoordelijk is en waarop zij resultaten wil boeken. Ten behoeve van het waarborgen van een leefbare en veilige omgeving heeft de overheid de volgende onderwerpen van nationaal belang genoemd:

- 1. Verbeteren milieukwaliteit (lucht, bodem, water), bescherming tegen geluidsoverlast en externe veiligheidsrisico's;
- 2. Ruimte voor waterveiligheid, een duurzame zoetwatervoorziening en klimaatbestendige stedelijk (her)ontwikkeling;
- 3. Ruimte voor behoud en versterking van (inter)nationale unieke cultuurhistorische en natuurlijke kwaliteiten;
- 4. Ruimte voor een nationaal netwerk van natuur voor het overleven en ontwikkelen van flora- en faunasoorten;
- 5. Ruimte voor militaire terreinen en activiteiten.

Voor het juridisch borgen van de nationale belangen uit de SVIR heeft het Rijk, op basis van de Wet ruimtelijke ordening (Wro), twee besluiten waarmee dat mogelijk is. Deze twee besluiten zijn verschillend van elkaar in aard (beleidsmatig versus procesmatig):

- Het Besluit algemene regels ruimtelijke ordening (Barro). Dit besluit geeft de juridische kaders die nodig zijn om het vigerend ruimtelijk rijksbeleid te borgen.
- Het Besluit ruimtelijke ordening (Bro). Het Bro stelt vanuit de rijksverantwoordelijkheid voor een goed systeem van ruimtelijke ordening juridische kaders aan de processen van ruimtelijke belangenafweging en besluitvorming bij de verschillende overheden.

Het ruimtelijke beleid is in vergaande mate gedecentraliseerd. Het kabinet is van mening dat provincies en gemeenten beter op de hoogte zijn van de actuele situatie in de regio en de vraag van bewoners, bedrijven en organisaties. De gemeente dient af te wegen of de gewenste ruimtelijk ontwikkeling niet in strijd is met doelen van nationaal belang. Ten aanzien van verstedelijking en verdichting legt het Rijk deze verantwoordelijkheid bij de provincies en gemeenten. Gemeenten krijgen ruimte voor kleinschalige natuurlijke groei geënt op het bouwen van huizen die aansluiten bij de woonwensen van mensen. De toevoeging van 23 woningen past hiermee in het beleid van het Rijk aangezien met de verdichting is ingespeeld op de veranderde markt en ook de keuze in woningtype past bij de huidige vraag. Met de toevoeging van woningen in de 'Bloesemgaerde' blijft de leefbaarheid en veiligheid gewaarborgd. Het nationaal belang komt door deze ontwikkeling niet in het geding.

# **Ladder voor duurzame verstedelijking**

De 'ladder voor duurzame verstedelijking' is in de "Structuurvisie Infrastructuur en Ruimte" (SVIR) geïntroduceerd en vastgelegd als procesvereiste in het 'Besluit ruimtelijke ordening' (Bro). Het Bro bepaalt dat voor onder meer bestemmingsplannen de treden van de ladder moet worden doorlopen. Het doel van de 'ladder voor duurzame verstedelijking' is een goede ruimtelijke ordening in de vorm van een optimale benutting van de ruimte in stedelijke gebieden. Met de 'ladder voor duurzame verstedelijking' wordt een zorgvuldige afweging en transparante besluitvorming bij alle ruimtelijke en infrastructurele besluiten nagestreefd.

De 'ladder voor duurzame verstedelijking' is van toepassing op de herziening van het plan voor de 'Bloesemgaerde'. Er wordt daarom getoetst aan de volgende treden:

- 1. Is er een regionale behoefte?
Op grond van de "Structuurvisie Noord-Holland 2040" van de provincie Noord-Holland moet de regio West-Friesland in de periode van 2010 tot 2030 in totaal 11.670 woningen bouwen. Voor de gemeente Medemblik is dit kwantitatief vertaald in maximaal 213 woningen gemiddeld per jaar tot 2015. Voor de periode van 2015 tot 2030 is dit bijgesteld naar 95 woningen per jaar. De kaders van de "Regionale Woonvisie West-Friesland 2011-2020" zijn voor de gemeente Medemblik uitgewerkt in de "Woonvisie Medemblik 2012-2020". De woningbouwlocatie 'Bloesemgaerde' is al opgenomen in de "Kadernota Regionale Woonvisie" en in de "Woonvisie Medemblik 2012-2020". De woningbouwlocatie geeft invulling aan de regionale behoefte aan woningbouw en past binnen de afspraken die regionaal gemaakt zijn.

# 2. Is (een deel van) de regionale behoefte op te vangen binnen het bestaand stedelijk gebied?

Het plangebied valt binnen het 'bestaand bebouwd gebied'. De regionale behoefte aan woningbouw wordt hiermee opgevangen door verdichting van het bestaand stedelijk gebied. De herziening van plan 'Bloesemgaerde' behelst een toevoeging van 23 woningen. Deze ontwikkeling zorgt niet voor een overschrijding van de woningbouwbehoefte voor de kern Wognum. De toevoeging van woningen past in het woonbeleid.

Er is sprake van een regionale behoefte aan woningbouw, welke binnen het bestaand stedelijk gebied wordt opgevangen. Het plan voldoet daarmee aan de 'ladder van duurzame verstedelijking'. Aan de laatste trede van de ladder: 'Zoek een locatie die multimodaal ontsloten is of kan worden voor de resterende regionale behoefte?' hoeft niet meer getoetst te worden.

# **Nationaal Waterplan**

De "Vierde Nota Waterhuishouding" is in december 2009 vervangen door het "Nationaal Waterplan". De "Vierde Nota Waterhuishouding" ging uit van integraal waterbeheer en een watersysteembenadering. Dit wordt met het "Nationaal Waterplan" voortgezet. Het beleidsdoel is het realiseren en in stand houden van duurzame en klimaatbestendige watersystemen. Het koppelen van andere nationale opgaven en maatschappelijke ontwikkelingen middels gebiedsgerichte aanpak. Bij de besluitvorming over ruimtelijke ontwikkelingen krijgen de wateraspecten een zwaarder belang in de afweging, dan onder het beleid van de "Vierde Nota" het geval was. Het "Nationaal Waterplan" is de structuurvisie voor de ruimtelijke aspecten.

Conform het beleid van het "Nationaal Waterplan" ligt Wognum in het 'IJsselmeergebied'. Voor het 'IJsselmeergebied' geldt als uitgangspunt het behouden en versterken van de kernkwaliteiten natuur, (water)landschap en cultuurhistorie van het gebied. Nieuwe ontwikkelingen in het gebied moeten daarom zorgvuldig worden ingepast. In de nota "Anders omgaan met water" is bepaald dat de gevolgen van (ruimtelijke) ontwikkelingen voor de waterhuishouding uitdrukkelijk in onder andere bestemmingsplannen moeten worden overwogen.

Om de gewenste ontwikkelingen ook daadwerkelijk te realiseren is vroegtijdig overleg tussen de initiatiefnemer en de betrokken waterbeheerder noodzakelijk. Het doel hiervan is tijdig inzicht te krijgen in de mogelijke negatieve effecten van plannen en besluiten op de waterhuishouding, maatregelen op te zetten om deze negatieve effecten te voorkomen en mogelijke kansen voor het watersysteem te benutten. In het kader van het opstellen van het 'verkavelingsplan Bloesemgaerde' is uitvoerig overleg gevoerd met het Hoogheemraadschap Hollands-Noorderkwartier. Bij de herziening van het bestemmingsplan "Bloesemgaerde Wognum" wordt zoveel mogelijk vastgehouden aan de stedenbouwkundige opzet, de beeldkwaliteit en de bouw- en gebruiksregels van het vigerende bestemmingsplan "Bloesemgaerde Wognum". De herziening van een gedeelte van het plan heeft dan ook geen impact op het in stand houden van duurzame en klimaatbestendige watersystemen.

# <span id="page-14-0"></span>3.2 Provinciaal beleid

# **Provinciale Ruimtelijke Verordening en Structuurvisie 2040**

Op 21 juni 2010 is de "Structuurvisie Noord-Holland 2040" van de provincie Noord-Holland vastgesteld. Tevens is de "Provinciale Ruimtelijke Verordening Structuurvisie" (PRVS) vastgesteld. Op 3 november 2010 is de verordening in werking getreden. Op 3 februari 2014 is de naam gewijzigd in "Provinciale Ruimtelijke Verordening" (PRV). De PRV wordt regelmatig aangepast naar aanleiding van nieuwe wetgeving of wijzigingen in het provinciaal beleid. De regels uit de "Provinciale Ruimtelijke Verordening" vloeien voort uit de "Structuurvisie Noord-Holland 2040". De verordening schrijft voor waaraan bestemmingsplannen, projectbesluiten en beheersverordeningen moeten voldoen. Op deze wijze heeft de provincie invloed op de ruimtelijke ordening in Noord-Holland.

De provincie Noord-Holland zet de komende dertig jaar in op compacte, hoogwaardige en bereikbare steden, omringd door aantrekkelijk recreatief groen. Bij ruimtelijke ontwikkelingen dient rekening gehouden te worden met de ruimtelijke kwaliteit, duurzaam ruimtegebruik en klimaatbestendigheid. De provincie wil steden optimaal benutten, landschappen open houden en ruimte bieden aan economie en woningbouw. Zij streeft naar verdere stedelijke verdichting en helpt gemeenten bij het optimaliseren van het gebruik van stedelijk gebied ('bestaand bebouwd gebied'). In relatie tot deze verstedelijking streeft zij naar intensieve recreatiegebieden dichtbij de steden en extensieve recreatie daarbuiten. Tevens wordt er gestreefd naar meer samenhang in de totale recreatieve structuur. De opgave is om het landschap beleefbaar te maken.

Bij de herziening van het bestemmingsplan "Bloesemgaerde Wognum" dient rekening gehouden te worden met de volgende provinciale belangen:

# Bestaand bebouwd gebied

Het plangebied is opgenomen in het 'bestaand bebouwd gebied'. Als bestaand bebouwd gebied wordt de bestaande of de bij een – op het moment van inwerkingtreding van de verordening – geldend bestemmingsplan toegelaten woon- of bedrijfsbebouwing, uitgezonderd bebouwing op agrarische bouwpercelen en kassen. Onder toegelaten woon- of bedrijfsbebouwing wordt mede begrepen de daarbij behorende bebouwing ten behoeve van openbare voorzieningen, verkeersinfrastructuur alsmede stedelijk water en stedelijk groen van een stad, dorp of kern. Het beleid van de provincie is gericht op verdere stedelijke verdichting en zet daarbij in op het optimaliseren van het gebruik van het 'bestaand bebouwd gebied'. Aangezien het plangebied valt binnen het 'bestaand bebouwd gebied' is verdichting in de 'Bloesemgaerde' passend in het beleid.

# Kleinschalige oplossingen voor duurzame energie

In artikel 32 van de PRV is opgenomen dat een bestemmingsplan niet voorziet in bestemmingen en regels die het bouwen of opschalen van een of meer windturbines mogelijk maken. In dit plangebied wordt dit dan ook niet mogelijk gemaakt. Wel dient bij nieuwe verstedelijking of uitbreiding van bestaande verstedelijking invulling te worden gegeven aan energiebesparing en inzet van duurzame energiebesparing.

# **Leidraad Landschap en Cultuurhistorie**

Op 21 juni 2010 is de "Leidraad Landschap en Cultuurhistorie" vastgesteld door Gedeputeerde Staten van de provincie Noord-Holland. De leidraad is een aanvulling op de "Structuurvisie Noord-Holland 2040" en de "Provinciale Ruimtelijke Verordening". Met de leidraad wil de provincie dat bij nieuwe ruimtelijke ontwikkelingen de kwaliteiten van het landschap en cultuurhistorie meer worden verankerd. De leidraad is digitaal vertaald in de 'informatiekaart Landschap en Cultuurhistorie'. De 'Informatiekaart Landschap en Cultuurhistorie' geeft informatie over landschapstypen, aardkundige waarden, cultuurhistorische objecten, archeologische verwachtingen en structuurdragers als molens, militaire structuren en historische dijken.

Het plangebied is gelegen binnen het 'bestaand bebouwd gebied'. In de toelichting van het bestemmingsplan hoeft geen verantwoording afgelegd te worden van de mate waarin nieuwe functies rekening houden met de ontwikkelingsgeschiedenis van het landschap, de ordeningsprincipes van het landschap, de bebouwingskarakteristieken en de bestaande kwaliteiten van het gebied (inclusief de ondergrond). Om zoveel mogelijk aan te sluiten op de ordeningsprincipes, kwaliteiten en bebouwingskarakteristieken wordt vastgehouden aan de stedenbouwkundige opzet en de beeldkwaliteit van het geldend bestemmingsplan "Bloesemgaerde Wognum".

# **Provinciaal Waterplan 2010 -2015**

Het "Provinciaal Waterplan 2010-2015" beschrijft de kaders voor waterbeheer in Noord-Holland. Binnen deze kaders nemen hoogheemraadschappen, waterleidingbedrijven en gemeenten maatregelen om inwoners te beschermen tegen wateroverlast, de kwaliteit van het water te verbeteren en te zorgen voor voldoende water aan- en afvoer. Het waterplan heeft het motto 'Beschermen, benutten, beleven en beheren'. Provinciale Staten hebben het plan 16 november 2009 vastgesteld. Op basis van het waterplan geven waterschappen bij ruimtelijke ontwikkelingen een wateradvies aan de gemeenten over de effecten op het water.

Het plangebied valt binnen het beheersgebied van het Hoogheemraadschap Hollands Noorderkwartier (HHNK). Het HHNK is verantwoordelijk voor het waterbeheer in het deel van Noord-Holland boven het Noordzeekanaal. Het Hoogheemraadschap heeft vier taken: water keren (bescherming van het land tegen overstromingen), water beheren (regelen van de juiste waterstand), water zuiveren en het beheer en onderhoud van waterwegen en wegen buiten de bebouwde kom. Bij het uitvoeren van deze taken streeft het Hoogheemraadschap naar instandhouding en versterking van gezonde en veerkrachtige watersystemen in een goed onderhouden, beheersbare infrastructuur, waarmee een duurzaam gebruik en duurzame belevingswaarde is en gegarandeerd blijft. Voorts is het van belang dat de oppervlaktewatercapaciteit en de wateropnamecapaciteit van open grond binnen het beheersgebied blijft gehandhaafd. Dit draagt bij aan een duurzaam beheer van het oppervlaktewater. Indien er nieuwe verharding optreedt, dient het verlies van de watercapaciteit te worden gecompenseerd.

In het kader van het opstellen van het 'verkavelingsplan Bloesemgaerde' is uitvoerig overleg gevoerd met het Hoogheemraadschap Hollands-Noorderkwartier. De eisen ten aanzien van waterberging en inrichting van de watergangen zijn daarbij besproken en meegenomen in het stedenbouwkundig ontwerp. In het vigerend bestemmingsplan "Bloesemgaerde Wognum" zijn deze uitgangspunten vervolgens vastgelegd op de verbeelding en in de regels.

Bij de herziening van het bestemmingsplan "Bloesemgaerde Wognum" wordt zoveel mogelijk vastgehouden aan de stedenbouwkundige opzet, de beeldkwaliteit en de bouw- en gebruiksregels van het vigerende bestemmingsplan "Bloesemgaerde Wognum". Door hierop aan te sluiten blijven de hoofdstructuren van het plan behouden. Dit betekent dat de bestemmingen gehandhaafd blijven. Hetzelfde geldt voor de eisen ten aanzien van waterberging en watergangen. De herziening van een gedeelte van het plan heeft dan ook geen impact op het in stand houden van duurzame en klimaatbestendige watersystemen. Wel dient de invloed van de verdichting, en de eventuele toename van verharding, op de waterhuishouding in kaart gebracht te worden.

# **Provinciale woonvisie 2010-2020 'Goed wonen in Noord-Holland'**

De provincie streeft met deze woonvisie naar voldoende woningen in een aantrekkelijk woonmilieu en met een passende kwaliteit in het jaar 2020. Deze doelstelling wordt mede ingevuld door het opstellen van regionale actieprogramma's (RAP's) met de regio's. Hierin worden afspraken gemaakt over de woningbouwprogramma's. Voor Noord-Holland Noord, waar de regio West-Friesland onder valt, is een aantal uitgangspunten gegeven. Er staat een woningbouwopgave van netto 24.800 woningen op de agenda tot 2020. Hierbij zijn de veranderingen in de demografie in deze streek van belang en duurzaamheid van de woningbouw staat hoog in het vaandel. De consument staat centraal en er moet meer ingespeeld worden op de specifieke woonwensen in de markt. Deze punten worden nader uitgewerkt in de RAP's per regio. De gemeente Medemblik, waarbinnen het plan 'Bloesemgaerde' gelegen is, valt in de regio West-Friesland.

# <span id="page-17-0"></span>3.3 Regionaal beleid

# **Kadernota Regionale Woonvisie West-Friesland 2011-2020**

In een woonvisie vormt de eigen woningbehoefte in beginsel de basis voor het aantal nieuw te bouwen woningen in de gemeente. Bouwen boven de eigen woningbehoefte moeten gemeenten onderling afstemmen. De regionale woonvisie is hiervoor het instrument. Op grond van de "Structuurvisie Noord-Holland 2040" van de provincie Noord-Holland moet de regio West-Friesland in de periode van 2010 tot 2030 in totaal 11.670 woningen bouwen. Voor de gemeente Medemblik is dit kwantitatief vertaald in maximaal 213 woningen gemiddeld per jaar tot 2015. Voor de periode van 2015 tot 2030 is dit bijgesteld naar 95 woningen per jaar. Gelet op de provinciale structuurvisie is het uitgangspunt dat nieuwe woningen binnen 'bestaand bebouwd gebied' gebouwd worden.

Daarnaast moet het woningbouwprogramma anders worden ingevuld. 60% van het woningbouwprogramma valt in de categorie betaalbare woningbouw en 40% in het dure segment. Er zijn minder woningen nodig voor gezinnen, maar juist meer woningen voor kleine huishoudens. 1/3 van de nieuwbouw moet geschikt zijn voor senioren. Ook dient meer aandacht besteed te worden aan levensloopbestendig bouwen.

De kaders van de "Regionale Woonvisie West-Friesland 2011-2020" zijn voor de gemeente Medemblik uitgewerkt in de "Woonvisie Medemblik 2012-2020" vastgesteld op 22 november 2012. De woningbouwlocatie 'Bloesemgaerde' is opgenomen in de "Kadernota Regionale Woonvisie" en in de "Woonvisie Medemblik 2012-2020".

# **Regionaal onderzoek vraaggestuurde woningbouwprogrammering 2013-2020**

In 2012 is door de provincie Noord-Holland het onderzoek 'Vraaggestuurd Bouwen' uitgevoerd. In dit onderzoek staan richtinggevende uitspraken over gewenste woonmilieus en de mate waarin deze wensen aansluiten bij de huidige bouwplannen.

De regio West-Friesland heeft dit onderzoek uit 2012 als uitgangspunt genomen om daar op regionaal niveau verder op in te zoomen. Er wordt door de onderzoekers voorgesteld om nader onderzoek uit te voeren naar de woonaantrekkelijkheid van de regio. Er is aanleiding om de samenwerking tussen gemeenten, provincie, corporaties en ontwikkelaars te verbeteren. Dit is nodig om de bouwproductie te optimaliseren.

De belangrijkste conclusies uit het "Regionaal onderzoek vraaggestuurde woningbouwprogrammering 2013-2020 West-Friesland" zijn:

- de spreiding van de woonmilieus over de regio is redelijk goed;
- de berekende kwantitatieve vraag is conform de regionale woonvisie;
- de aangegeven harde plancapaciteit moet tot 2020 worden ingezet, waaronder ook de plannen buiten bestaand bebouwd gebied (bbg);
- een ranking van plannen is hierdoor overbodig;
- er is slechts in beperkte mate sprake van concurrentie tussen plannen.

Alle plannen van de regio zijn beoordeeld op vraaggerichtheid. De plannen zijn getoetst op hun bijdrage aan de langetermijndoelen en de beantwoording aan de korte-termijnvraag. Dit geeft belangrijke informatie over de haalbaarheid en wenselijkheid van de verschillende plannen per gemeente. De regio heeft besloten de resultaten van het onderzoek te betrekken bij de actualisering van het RAP regio West-Friesland 2015-2020.

In de markttoets van het regionaal onderzoek is het plan 'Bloesemgaerde' geplaatst in de categorie +- (programma verbeteren/uitstellen/temporiseren). Plannen in deze categorie hebben op lange termijn veel perspectief, maar zijn op korte termijn moeilijk afzetbaar. Geadviseerd wordt het woningbouwprogramma aan te passen door het aantal dure koopwoningen om te zetten naar het goedkopere segment en huurwoningen te realiseren.

Overeenkomstig het advies uit het "Regionaal onderzoek vraaggestuurde woningbouwprogrammering 2013-2020" is het woningbouwprogramma van het plan 'Bloesemgaerde' aangepast door meer woningen te bouwen in het goedkopere segment en huurwoningen te realiseren. Ook door de verkleining van het oppervlak van de vrije sector kavels is meer plancapaciteit ontstaan. Hiermee is een gevarieerder woningbouwprogramma ontstaan met betaalbare woningen en een geschiktheid voor diverse doelgroepen.

# <span id="page-18-0"></span>3.4 Gemeentelijk beleid

# **Structuurvisie 2012-2022**

Op 28 februari 2013 is de "Structuurvisie 2012-2022 'Sterke kust en sterk achterland'" vastgesteld. De structuurvisie betreft een actualisatie en harmonisering van het beleid van de voormalige gemeenten Andijk, Medemblik en Wervershoof en bevat een beschrijving op hoofdlijnen van de te verwachten ruimtelijke ontwikkelingen voor de komende jaren. Daarbij worden de opgaven en ambities voor de komende tien jaar in beeld gebracht op het gebied van: regionale samenwerking, landschap en cultuurhistorie, wonen, voorzieningen en leefbaarheid, economie en bedrijvigheid, bereikbaarheid en ontsluiting, natuur en water en duurzaamheid.

Het plangebied is gelegen in het dorp Wognum. In de structuurvisie wordt benadrukt dat Wognum zich kenmerkt als lintdorp ontstaan op een kreekrug. In de naoorlogse periode zijn achter het dorpslint aan zowel de oost- en de westkant woongebieden, sportvelden en bedrijventerreinen ontstaan. De nieuwste woonwijken worden aan de zuidzijde (Kreeklanden) en de noordzijde (Bloesemgaerde) van Wognum gerealiseerd.

Als het gaat om wonen wil de gemeente de huidige en nieuwe inwoners binden aan de gemeente. Het is daarbij van belang dat de woningbouw qua aard en schaal passen bij de aard van de kern. Dit wordt bereikt door:

- Kwaliteit in plaats van kwantiteit (in alle kernen is woningbouw mogelijk);
- Duurzaamheid (mensen moeten kunnen blijven meedoen aan de maatschappij);
- De landschappelijke en cultuurhistorische identiteit van de locatie (het open landschap moet in stand blijven, nieuwe bebouwing sluit aan op het DNA van het dorp waar gebouwd wordt).

Het voorzieningenniveau en de leefbaarheid in de dorpen, de landschappelijke kwaliteit en de bereikbaarheid van de Randstad worden benoemd als pluspunten om in een dorp in de gemeente Medemblik te gaan wonen. De gemeente Medemblik zet zich daarom de komende jaren in om het vestigen in de gemeente zo aantrekkelijk mogelijk maken. Met oog voor realiteit stimuleert de gemeente dorpsvernieuwingen en geeft zij ook ruimte om nieuwe woningen te bouwen. Deze ruimte wordt als volgt ingevuld:

- a. Er zijn voldoende woningbouwlocaties aanwezig, waarbij de gemeente de vinger aan de pols houdt bij het op gang brengen van de ontwikkeling van de locaties.
- b. Daarbij biedt de gemeente ruimte om programmatisch af te wijken van de oorspronkelijke plannen voor een locatie.
- c. In de afweging van de locaties vorm de herontwikkeling van de kwaliteitslocaties (dorpsvernieuwing) een belangrijke rol om verpaupering in de dorpen tegen te gaan.

Uit de structuurvisie blijkt dat de gemeente ruimte geeft om nieuwe woningen te bouwen. Daarnaast is de 'Bloesemgaerde' ook als uitbreidinglocatie benoemd. Deze uitbreidingslocatie is al in aanbouw, maar wordt met deze herziening in omvang gewijzigd. De visie om ruimte te geven om programmatisch af te wijken van oorspronkelijke plannen voor een locatie sluit aan op voorliggend verzoek om 23 woningen toe te voegen aan de locatie. Uiteraard blijft de kwaliteit en aansluiting op het huidige plan gewaarborgd en zal de afronding van de 'Bloesemgaerde' daarmee passen binnen de wens van de gemeente om het vestigen in de gemeente zo aantrekkelijk mogelijk te maken.

# **Woonvisie Medemblik 2012-2020**

Op 22 november 2012 is de "Woonvisie Medemblik 2012-2020" vastgesteld. Speerpunten uit deze woonvisie zijn:

- 1. 800 levensloopbestendige nieuwbouwwoningen realiseren in de prijsklasse tot € 250.000,- (koop), respectievelijk € 652,- (huur);
- 2. voldoen aan de eisen van duurzaamheid volgens het meetinstrument GPR gebouw, zowel bij nieuwbouw als bij renovatie;
- 3. ruimte bieden aan nieuwe woonvormen en experimenten, waaronder kangoeroewoningen, zorg- en woongemeenschappen, collectief particulier opdrachtgeverschap, etc.;
- 4. starters ondersteunen;
- 5. ruimte voor een combinatie van wonen en werken.

Het woningbouwprogramma in nieuwbouwwoningen tot 2030 gaat uit van 2.380 te realiseren nieuwbouwwoningen. Dit is gebaseerd op de eigen woningbehoefte +20% (in verband met een positief migratiesaldo). Van dit aantal woningen zullen 1.430 woningen (60%) betaalbare woningen (< € 250.000,-, peil 2012, bijgesteld naar < € 215.000,-, peil 2014) moeten zijn. Hiervan moeten 800 woningen (1/3 deel) levensloopbestendig worden uitgevoerd in de prijsklasse tot € 250.000, -, peil 2012 (koop), respectievelijk € 652, - (huur). Met levensloopbestendige huizen speelt de gemeente in op de naderende vergrijzinggolf. In de structuurvisie is als uitgangspunt gesteld dat in de periode 2011 tot en met 2014 jaarlijks 213 nieuwbouwwoningen aan de voorraad toegevoegd worden en in de periode 2015 tot en met 2030 jaarlijks 95 nieuwbouwwoningen. Seniorenwoningen dienen uitgevoerd te worden als nultredewoningen.

Wognum is in de woonvisie aangeduid als hoofdkern. In de Capaciteitsplanning bij de woonvisie is voor het plan 'Bloesemgaerde' uitgegaan van 128 woningen (resterende plancapaciteit periode 2011-2030).

*Tabel 1 Woningbehoefte Wognum 2011-2030*

|                                | 2011 | 2015 |
|--------------------------------|------|------|
| Volgens kernenhiërarchie       | 357  | 357  |
| Plancapaciteit                 | 338  | 302  |
| Tekort (t.o.v. plancapaciteit) | 19   | 55   |

#### *Tabel 2 Wijzigingen plancapaciteit ten opzichte van 2011*

|                     | 2011 | 2015 |
|---------------------|------|------|
| Bloesemgaerde       | 128  | 151  |
| Eendragt            | 39   | 8    |
| Kreeklanden         | 27   | 28   |
| Boogerd             | 60   | 28   |
| Hiëronymus          | 9    | 26   |
| Bloesemgaerde Noord | 25   | 25   |
| Grietje Slagterlaan | 50   | 36   |
| Totaal              | 338  | 302  |

Het plan 'Bloesemgaerde' is al opgenomen in de "Woonvisie Medemblik 2012-2020". De ontwikkeling van de uitbreidinglocatie is hiermee passend in het beleid. De herziening van plan 'Bloesemgaerde' behelst een toevoeging van 23 woningen. Deze ontwikkeling zorgt niet voor een overschrijding van de woningbouwbehoefte voor de kern Wognum. De toevoeging van woningen past in het woonbeleid. Levensloopbestendige woningen wordt ook als speerpunt genoemd in verband met de naderende vergrijzingsgolf. Bij de invulling van de herziening van het plan 'Bloesemgaerde' zal aandacht besteed worden aan levensloopbestendige woningen.

#### **Gemeentelijk Verkeer en Vervoersplan Medemblik**

Op 22 november 2012 heeft de gemeenteraad het "Gemeentelijke Verkeer en Vervoersplan Medemblik" (GVVP) vastgesteld. Het Gemeentelijk Verkeer en Vervoersplan bestaat uit een inventarisatienota, beleidsnota, maatregelnota en reactienota.

In het GVVP is het bestaande beleid op het gebied van verkeer, vervoer en parkeren onderzocht. Er is een advies opgesteld over het te voeren beleid tot ongeveer 2022. Het GVVP is een handleiding en geeft een toets aan de verkeersbewegingen in de gemeente. Dit om de kwaliteit van bereikbaarheid, leefbaarheid en verkeersveiligheid voor de komende 10 jaar veilig te stellen.

Binnen het plangebied hebben we te maken met erftoegangswegen. Dit zijn wegen die onder andere in woongebieden gelegen zijn en worden gezien als verblijfsgebieden. De verblijfsfunctie staat voorop. Dit houdt in dat de verkeersfunctie van gemotoriseerd verkeer ondergeschikt is aan het langzame verkeer. Op deze wegen zijn veel uitritten en uitwisselingen, en er is sprake van een menging van verkeerssoorten. Daarom is het snelheidsregime op deze wegen 30 km/uur. Om dit te bewerkstelligen wordt daar waar dat nodig is gepaste snelheidsremmende maatregelen toegepast. Er worden gelijkwaardige kruispunten toegepast, en er is een voorkeur van klinkerverharding. Om de gelijkwaardigheid van de kruisende wegen uit te stralen en een lage rijsnelheid uit te lokken worden kruispunten voorzien van kruispuntplateaus.

Het plangebied heeft een ontsluiting op een zogenoemde gebiedsontsluitingsweg-min. Dit is een weg binnen de bebouwde kom die zowel een verkeersfunctie vervullen als een verblijfsfunctie heeft. Het wettelijk snelheidsregime is 50 km/uur maar de weginrichting is dusdanig dat in praktijk lagere rijsnelheden worden ontlokt.

Voor de nieuwbouw binnen de gemeente wordt gebruik gemaakt van de landelijke erkende parkeerkentallen zoals verwoord in CROW-publicatie 182. De parkeernorm voor een bepaalde functie kent een grote bandbreedte in verband met de locatie. De gemeente Medemblik hanteert de kentallen voor landelijk gebied 'buiten het centrum'. De parkeernormen zijn reële normen die aansluiten bij de werkelijke behoefte en deze normen gelden uitsluitend voor nieuwe ontwikkelingen. Op basis van deze parkeernormen kan de parkeervraag per activiteit gekwantificeerd worden. Met dat aantal parkeerplaatsen kan een gebied of complex in de eigen parkeerbehoefte voorzien. Uitgangspunt is dat toepassing van parkeernormen moet leiden tot minder of zelfs geen parkeerdruk ten opzichte van de huidige situatie. Voor het plangebied geldt een parkeernorm van 2,3 parkeerplaatsen per vrijstaande of twee-onder-één-kap woning. Voor rij- en hoekwoningen geldt een parkeernorm van 2,0 parkeerplaatsen per woning. Een verdere uitwerking hiervan is gemaakt in de "Nota Parkeernormen".

# **Nota Parkeernormen**

De "Nota Parkeernormen" van de gemeente Medemblik is vastgesteld op 6 maart 2014. In de nota is beschreven hoe de parkeernormen zijn opgebouwd en zijn tabellen opgenomen met de parkeernormen voor auto's naar functietype. Voor het plangebied geldt een parkeernorm van 2,3 parkeerplaatsen per vrijstaande of twee-onder-één-kap woning. Voor rij- en hoekwoningen geldt een parkeernorm van 2,0 parkeerplaatsen per woning. In de nota is opgenomen dat de parkeervraag voor bewoners (exclusief bezoekers) voor 100% op eigen erf gerealiseerd mag worden. Voor het parkeren op eigen erf bij woningen worden de volgende rekenwaarden gehanteerd:

| Parkeren eigen erf                                 | Rekenwaarde |
|----------------------------------------------------|-------------|
| Garage aan woning zonder oprit                     | 0,0         |
| Enkele oprit met of zonder garage                  | 1,0         |
| Dubbele oprit (> 4,5 m breed) met of zonder garage | 2,0         |

*Tabel 3 Rekenwaarden parkeren eigen erf*

In het bestemmingsplan wordt opgenomen dat minimaal één parkeerplaats per woning in de openbare ruimte moet worden gerealiseerd.

#### **Eindrapport Verkeersveiligheid Kerkweg en rotonde Kerkweg-Conferencelaan**

Door XTNT is het rapport "Verkeersveiligheid Kerkweg en rotonde Kerkweg-Conferencelaan" (definitief 19 februari 2016) opgesteld. In dit rapport is onderzoek gedaan naar de verkeersveiligheid van de Kerkweg en de rotonde Kerkweg-Conferencelaan. Het college heeft ermee ingestemd om de aanbevelingen uit het rapport mee te nemen in het proces van de planvorming voor de herstructurering van de Kerkweg. In de meerjarenplanning is de reconstructie van de Kerkweg opgenomen in het jaar 2017. In de tweede helft van 2016 zal in overleg met de bewoners aan de Kerkweg een uitvoeringsplan worden opgesteld. In dit plan zal rekening gehouden worden met de aanbevelingen uit het rapport.

De ontwikkeling van de nieuwbouwwijk Bloesemgaerde, met het Multi Functioneel Centrum (MFC), zorgt voor extra verkeer op onder andere de Kerkweg. Bewoners van de nieuwe woningen en bezoekers van het MFC rijden voornamelijk via de Kerkweg de wijk in en uit. Ten aanzien van de toename van verkeer concludeert XTNT dat de 210 woningen en het MFC ongeveer 1.700 auto's generen die van/naar de Kerkweg rijden via de rotonde. De totale verkeersbelasting van de Kerkweg 'oost' (tussen rotonde en Verlengde Kerkweg) komt daarmee op gemiddeld 3.400 voertuigen per dag. Zowel de Kerkweg als de rotonde Kerkweg-Conferencelaan-Stolphoevelaan hebben (ruim) voldoende capaciteit om deze hoeveelheid verkeer te verwerken.

Ondanks dat er voldoende capaciteit is om de hoeveelheid verkeer te verwerken, wordt onveiligheid ervaren. Deze onveiligheid wordt volgens XTNT onder andere ervaren gedurende de schoolpiek in de ochtend. De verkeerssituatie op de rotonde is dan druk en soms gevaarlijk. XTNT concludeert dat de hoeveelheid conflicten tussen auto's en fietsers/voetgangers wordt vergroot doordat de meeste auto's tijdens de schoolpieken twee keer over de rotonde rijden. 's Middags als de scholen uitgaan is deze fietsstroom minder extreem. Dit komt doordat de scholen gespreid uitgaan, kinderen op het schoolplein blijven hangen of naar de BSO gaan.

De meeste ervaren onveiligheid ontstaat op locaties waar fietsers en autoverkeer elkaar kruisen, bijvoorbeeld bij het op- en afrijden van de rotondes. XTNT concludeert dat met name bij de Conferencelaan het zicht voor automobilisten bij het afrijden van de rotonde niet optimaal is. Automobilisten moeten ver over hun schouder kijken om te zien of er een fietser aankomt. De situatie bij de Conferencelaan is extra complex vanwege de beperkte breedte van de Conferencelaan zelf. Deze weg is nu nog een smalle bouwweg vanwege de aanleg van de nieuwbouwwijk. Hierdoor is het voor auto's moeilijk om elkaar te passeren. Als de nieuwbouwwijk gereed is, wordt de Conferencelaan definitief ingericht. Ook de snelheid op de rotondes en de fysieke inrichting daarvan vormen een aandachtspunt.

In het rapport worden een aantal maatregelen benoemd als 'quick-wins'. Dit zijn maatregelen die weinig kosten, makkelijk te realiseren zijn en bovendien (veel) effect hebben op de problemen. XTNT adviseert de gemeente en de scholen deze maatregelen zo snel mogelijk uit te voeren. De quick-wins die de gemeente en scholen op korte termijn kunnen invoeren zijn:

- Aanpassen inrichting gehele Kerkweg bij groot onderhoud (fietsstroken, straatjuwelen, bestrating, plateaus).
- Voetpad langs de Kerkweg tussen Gieser Wildemanlaan en rotonde.
- Duidelijker aangeven komgrens.
- Verbeteren zichtbaarheid rotonde (markering, bestrating en beplanting).
- Verbeteren fietsverlichting scholieren.
- Verbeteren verlichting op rotonde.
- Aanpassen aanvangstijden scholen.
- Opstarten fietsstimuleringsproject op scholen.

Naast de quick-wins is er ook een aantal maatregelen die een positief effect hebben op de problematiek. Deze maatregelen kosten wel wat meer inspanning en geld. XTNT adviseert de gemeente te onderzoeken of, en zo ja hoe deze maatregelen het beste kunnen worden uitgevoerd:

- Verbreden aantakking Conferencelaan op rotonde.
- Verbreden aantakking Stolphoevelaan op rotonde.
- Voetpad langs de gehele Kerkweg.
- Ophogen middeneiland rotonde.
- Inzet verkeersregelaars op rotonde.

Gelet op de beperkte toename van het aantal woningen in de 'Bloesemgaerde' en de voldoende capaciteit om de hoeveelheid verkeer te verwerken, vormen de opstelling van het uitvoeringsplan en de uitvoering van de herstructurering van de Kerkweg geen voorwaarden voor de herziening van het bestemmingsplan "Bloesemgaerde Wognum". De aanbevelingen uit het onderzoek zijn met name gericht op het vergroten van de veiligheid en het oplossen van onveilige situaties op de Kerkweg en bij de rotonde. De aanbevelingen leiden niet tot wijzigingen in de ontsluitingsstructuur van het plan en de bijbehorende bestemmingen.

# **Welstandsnota Medemblik**

In 2013 is het welstandsbeleid van de gemeente Medemblik herzien. Het welstandsbeleid van Medemblik is opgesteld vanuit de overtuiging dat de lokale overheid het belang van een aantrekkelijke bebouwde omgeving dient te behartigen. De gevels van gebouwen en andere bouwwerken vormen samen met de openbare ruimte de dagelijkse leefomgeving. Het doel van het welstandstoezicht is om, in alle openheid, een bijdrage te leveren aan de belevingswaarde van de gemeente.

Een belangrijke pijler van de welstandsnota is het gebiedsgerichte welstandsbeleid. De gebiedsgerichte welstandscriteria worden gebruikt voor de kleine en middelgrote bouwplannen die zich voegen binnen de bestaande ruimtelijke structuur. Het plangebied valt binnen gebied 11 'Recent en nieuw woongebied' en kent een regulier welstandsniveau. De kwaliteit van de recente uitbreidingswijken ligt voor een groot deel in de afwisselende bebouwing als onderdeel van een stedenbouwkundige eenheid. Het welstandsbeleid is terughoudend en gericht op beheer. Er zijn geen bijzondere cultuurhistorische waarden. De onderstaande welstandscriteria zijn van belang:

# Ligging

- gebouwen maken deel uit van een stedenbouwkundig patroon en worden in oriëntatie, ritme en ontsluiting aangepast aan belendingen;
- gebouwen richten op de belangrijkste weg;
- bestaande rooilijnen aan de voorzijde van rijen behouden;
- gebouwen met een bijzondere functie zoals scholen kunnen een meer vrije positie innemen en daarbij een meerzijdige oriëntatie krijgen.

# Bouwmassa

- gebouwen bestaan bij voorkeur uit een onderbouw tot twee lagen met zadeldak danwel drie lagen met een plat of flauw hellend dak;
- gebouwen in maat en schaal aanpassen aan belendingen;
- op- en aanbouwen zijn per woningtype van hetzelfde model;
- bijgebouwen zijn ondergeschikt aan de hoofdmassa;
- zijgevels hebben vensters, zo min mogelijk gesloten wanden op straatniveau;
- gebouwen met bijzondere functies harmoniëren met het karakter van het gebied en kunnen afhankelijk van hun ligging afwijken van de gebruikelijke massa, opbouw en vorm.

# Architectonische uitwerking

- de architectonische uitwerking en detaillering zijn zorgvuldig;
- gebouwen in uitwerking aanpassen aan belendingen;
- bij een herhaald woningtype dezelfde gevelritmiek en dakopbouw toepassen;
- traditioneel Hollandse houten kozijnen en profileringen zijn ook bij toepassing van kunststof uitgangspunt.

# Materiaal en kleur

- gevels in hoofdzaak uitvoeren in baksteen of vergelijkbare steenachtige materialen;
- dakpannen voor hellende daken van woningen en bijbehorende bijgebouwen zijn gelijk aan bestaand of keramisch in donkergrijze of rode kleur (glanzend geglazuurde pannen en witte stenen niet toepassen);
- aan- en uitbouwen van een herhaald woningtype in kleur en materiaal afstemmen op het hoofdgebouw;
- bijgebouwen eventueel uitvoeren in hout;
- kleuren zijn bij voorkeur terughoudend en afgestemd op de belendende panden.

Bij de herziening van het bestemmingsplan "Bloesemgaerde Wognum" wordt zoveel mogelijk vastgehouden aan de stedenbouwkundige opzet, de beeldkwaliteit en de bouw- en gebruiksregels van het vigerende bestemmingsplan "Bloesemgaerde Wognum". De welstandsnota is indirect relevant. De nieuwe woningen moet voldoen aan de algemene en gebiedsgerichte welstandscriteria. Bij de uitwerking van het plan dienen deze criteria als basis gebruikt te worden. Op het gebied van maatvoering (goot- en bouwhoogte en dakhelling) en het toegestane aantal bouwlagen zijn regels opgenomen in het bestemmingsplan.

# <span id="page-26-0"></span>4 ONDERZOEK VAN DE OMGEVINGSASPECTEN

Op basis van de wetgeving moeten bestemmingen en wijzigingen daarvan getoetst worden aan de omgevingsaspecten. Onder de omgevingsaspecten worden onder meer verstaan: geluid, bodem, luchtkwaliteit, water, flora en fauna, externe veiligheid, kabels en leidingen, verkeer en parkeren. Uit de onderstaande toets van de omgevingsaspecten komt naar voor of het bestemmingsplan daadwerkelijk uitvoerbaar is.

# <span id="page-26-1"></span>4.1 Geluidshinder

Ten aanzien van de geluidhinder is de Wet geluidhinder (Wgh) van kracht. Doel van deze wet is het terugdringen van hinder als gevolg van geluid en het voorkomen van een toename van geluidhinder in de toekomst. De Wgh kent drie geluidsbronnen: wegverkeer, spoorweg- en industrielawaai. Indien geluidsgevoelige functies worden toegestaan, stelt de Wgh de verplichting een akoestisch onderzoek te verrichten naar de geluidsbelasting. De functie wonen is een geluidsgevoelige functie.

# **Wegverkeerslawaai**

De Wgh verplicht ertoe om bij de vaststelling van een bestemmingsplan, dat betrekking heeft op gronden binnen een geluidszone, voor de geluidsbelasting van de gevel van geluidsgevoelige bestemmingen (zoals woningen) de grenswaarden uit de Wgh in acht te nemen. In het kader van de Wgh bevinden zich langs alle wegen geluidszones. De breedte van de zone is afhankelijk van het aantal rijstroken en van de ligging van de weg in binnen- of buitenstedelijk gebied. In een aantal gevallen is het niet nodig akoestisch onderzoek uit te voeren, zoals voor 30 km/uur-gebieden en woonerven.

Bij het projecteren van nieuwbouw met woonmogelijkheden, is sprake van een nieuwe situatie in de zin van de Wet geluidhinder. Voor woningen geldt een voorkeursgrenswaarde van 48 dB. Tot 48 dB kan nieuwbouw plaatsvinden zonder ontheffing. Bij een hogere geluidsbelasting dienen maatregelen aan de bron (asfalt), overdracht (scherm) of ontvanger (gevelisolatie) onderzocht te worden.

Conform het bovenstaande is in het kader van het bestemmingsplan "Bloesemgaerde Wognum" in september 2008 akoestisch onderzoek uitgevoerd naar de mogelijke geluidhinder als gevolg van het wegverkeer op de Kerkweg en de route Westeinderweg/Kerkstraat/Verlengde Kerkweg (Gemeente Medemblik, Bestemmingsplan "Bloesemgaerde Wognum", Milieu-onderzoek, KuiperCompagnons, 10 september 2008). Naar aanleiding van een zienswijze op het ontwerpplan is aanvullend onderzoek uitgevoerd naar de akoestische gevolgen van de reconstructie van de Kerkweg en is eveneens onderzoek uitgevoerd naar de nieuwe woningen die mogelijk worden gemaakt in het wijzigingsgebied langs de Kerkstraat. Eveneens is aanvullend in het onderzoek opgenomen de mogelijkheid voor de bouw van een woning ten oosten van en op het perceel van het adres Kerkweg 14.

Uit het onderzoek is gebleken dat het verkeer op de Kerkweg en de Kerkstraat een overschrijding van de voorkeursgrenswaarde van 48 dB veroorzaakt. De maximaal berekende geluidsbelasting bedraagt 57 dB door het verkeer op de Kerkweg en 61 dB als gevolg van het verkeer op de Kerkstraat. De maximale mogelijke ontheffingswaarde van 63 dB wordt niet overschreden. Op grond van het stedenbouwkundig plan bleek het noodzakelijk voor 12 woningen een hogere waarde vast te stellen. De reconstructie van de Kerkweg (aanleg rotonde) heeft geleid tot een toename van de geluidsbelasting van 2 dB of hoger. Uit het onderzoek is gebleken dat voor 4 woningen die in de zone van de reconstructie zijn gelegen een hogere waarde moest worden vastgesteld. De maximale geluidsbelasting bedraagt 54 dB op de eindgevels van de woningen Mandrill 17 en 19.

Binnen het plangebied worden geluidsgevoelige objecten toegevoegd, namelijk 23 woningen. In het kader van een goede ruimtelijke onderbouwing dient een actualisatie van het akoestisch onderzoek uitgevoerd te worden. BuroDB heeft een akoestisch onderzoek uitgevoerd. De resultaten van dit onderzoek zijn opgenomen in het rapport van 11 november 2015. Dit rapport is als bijlage toegevoegd. De onderzoeksresultaten uit het akoestisch onderzoek kunnen als volgt worden samengevat:

*"De Stolphoevelaan en Conferencelaan zijn de aanwezige 30 km/uur-wegen. De te verwachten geluidsbelasting van deze wegen is daarom beoordeeld in het kader van een goede ruimtelijke ordening. De Kerkstraat en de Kerkweg zijn beide 50 km/uur-wegen en zijn daarmee voor de Wet geluidhinder gezoneerd. De geluidsbelasting van deze wegen is daarom getoetst aan de wettelijke geluidsnormen.*

*Uit het onderzoek volgt dat ten gevolge van het toekomstige verkeer op de 30 km/uur-wegen niet hoger zal zijn dan 55 dB (ongecorrigeerd). Hiermee wordt voldaan aan de Milieukwalteitsgrens (streefwaarde) van 55 dB en is er sprake van een redelijk of goede milieukwaliteit. Daarmee wordt voldaan aan de voorwaarden voor een goede ruimtelijke ordening voor het geluid ten gevolge van de 30 km/uur-wegen.*

*Uit het onderzoek volgt verder dat de te verwachten geluidsbelasting het oostelijke woongebied ten gevolge van de Kerkstraat voldoet aan de voorkeursgrenswaarde van 48 dB. Geluidsbeperkende maatregelen zijn voor deze situatie niet nodig.*

*Ten gevolge van het verkeer op de Kerkweg zal de geluidsbelasting op het zuidelijke deel van het zuidelijk gelegen woongebied hoger zijn dan de voorkeursgrenswaarde. De maximale geluidsbelasting op de in het plan aangegeven bouwgrens is 55 dB. Afgaande op de berekende geluidscontouren, wordt verwacht dat na verkaveling van het gebied de maximale geluidsbelasting op de gevel van een (de eerste) woning maximaal 53 dB zal zijn.*

*Het treffen van geluidsbeperkende maatregelen stuit op bezwaren van verkeerskundig en/of stedenbouwkundige aard of zijn niet gewenst danwel niet doelmatig. Aanbevolen wordt dan ook om voor het zuidelijk gelegen woongebied ontheffing voor een hogere grenswaarde vast te stellen. Afgaande op de maximale waarde op de bouwgrens is deze hogere waarde 55 dB. Afgaande op de berekende geluidscontouren en de beoogde (logische) locatie van woningen kan 53 dB als maximale hogere waarde worden aangehouden.*

*Bij de bouw van de woningen moet worden vastgesteld of de binnenwaarde (de geluidsbelasting binnen de geluidsgevoelige vertrekken van de woning) zal voldoen aan de normen van het Bouwbesluit. Bij het vaststellen van de eventueel benodigde aanvullende geluidswering in de gevel(s) moet worden uitgegaan van de gecumuleerde geluidsbelasting op de gevel(s). Met de verwachte maximale gecumuleerde geluidsbelasting van 61 dB ligt het in de verwachting dat in een bepaalde mate moet worden voorzien in extra geluidswerende voorzieningen bij één tot drie woningen binnen het woongebied. Aanbevolen wordt om dit bij de bouw van de woningen (de omgevingsvergunning) te controleren."*

Uit het onderzoek blijkt dat op basis van de berekende geluidscontouren wordt verwacht dat na verkaveling van het gebied de maximale geluidsbelasting op de gevel van een (de eerste) woning maximaal 53 dB zal zijn. Afgaande op de berekende geluidscontouren en de beoogde (logische) locatie van woningen kan 53 dB als maximale hogere waarde worden aangehouden. Voor de gewenste woning nabij de rotonde op de Kerkweg is het noodzakelijk een hogere waarde vast te stellen.

Zodra bekend is waar de woningen gebouwd gaan worden, moet vast komen te staan of er een goed woon- en leefklimaat in de woningen heerst. Er zal dan getoetst worden of aan de gestelde eisen in het Bouwbesluit wordt voldaan. Een en ander wordt bij de aanvraag van de omgevingsvergunning aangetoond met een akoestisch onderzoek naar de geluidwering van de gevels van de nieuw te bouwen woningen. Bij dit onderzoek wordt dan uitgegaan van de gecumuleerde geluidbelasting ter plaatse van de gevels van de woningen. Deze geluidsbelasting bedraagt volgens het reeds uitgevoerde

akoestische onderzoek 61 dB. De verwachting is dan ook dat er aanvullende geluidwerende maatregelen nodig zijn. Dit wordt bij de bouw van de woningen, in het kader van de aanvraag van de omgevingsvergunning, gecontroleerd.

#### **Spoorweglawaai**

Via 'Hoofdstuk VII Zones langs spoorwegen' biedt de Wet geluidhinder bescherming aan geluidsgevoelige bestemmingen tegen spoorweglawaai. Daarbij gaat het om nieuwe geluidsgevoelige bestemmingen langs spoorwegen en om bestaande geluidsgevoelige bestemmingen bij de aanleg/wijziging van spoorwegen (die zijn aangegeven op de zonekaart).

Het plangebied is niet gelegen in de nabijheid van een spoorlijn. Dit betekent dat er geen geluidsgevoelige functie wordt toegevoegd binnen de zone waar akoestisch onderzoek naar railverkeerslawaai noodzakelijk is.

# **Industrielawaai**

Op grond van de Wgh dient bij de vaststelling of herziening van een bestemmingsplan aandacht besteed te worden aan industrielawaai. Wanneer er binnen de geluidszone rond het industrieterrein voor gronden een bestemmingsplan of een omgevingsvergunning tot het afwijken van het bestemmingsplan wordt genomen, moeten de voorkeursgrenswaarden of de vastgestelde hogere waarden voor geluidsgevoelige bestemmingen worden gevolgd. De voorkeursgrenswaarde voor woningen is 50 dB(A). De maximale ontheffingswaarde voor geprojecteerde woningen ten tijde van de eerste zonevaststelling is 55 dB(A) en voor de destijds aanwezige of in aanbouw zijnde woningen 60 dB(A).

In de omgeving van het plangebied is geen industrieterrein gelegen. Een onderzoek in het kader van de Wgh is dan ook niet noodzakelijk.

# <span id="page-28-0"></span>4.2 Hinder van bedrijven

De Wet milieubeheer (Wm) stelt bedrijven en instellingen verplicht te voldoen aan de eisen van een Algemene Maatregel van Bestuur (AMvB), dan wel een omgevingsvergunning milieu te hebben voor de uitoefening van een bedrijf. Bij de uitoefening van een bedrijf dient rekening gehouden te worden met de omliggende woonbebouwing. In de geactualiseerde publicatie "Bedrijven en milieuzonering" (2009) van de Vereniging van Nederlandse Gemeente (VNG) wordt een richtafstandenlijst voor milieubelastende activiteiten gehanteerd. Per bedrijfstype zijn voor geur, stof, geluid en gevaar de minimale afstanden aangegeven. De afstanden zijn richtinggevend, met een goede motivering kan hiervan worden afgeweken.

Er dient te worden aangetoond dat het plan buiten de invloedssfeer van bedrijvigheid in de nabije omgeving valt. Tevens dient te worden aangetoond dat het plan geen belemmering vormt voor de nabijgelegen functies.

Het reeds gerealiseerde gedeelte en het in ontwikkeling zijnde gedeelte van de 'Bloesemgaerde' vormt een gemengd gebied, met woningen en voorzieningen. Centraal in de wijk is een multifunctionele accommodatie. Binnen deze accommodatie zijn onder andere een school en sporthal aanwezig.

In de publicatie "Bedrijven en milieuzonering" (2009) van de Vereniging Nederlandse Gemeente (VNG) is een voorbeeld 'Staat van Bedrijfsactiviteiten' voor gebieden met functiemenging opgenomen. Deze Staat richt zich specifiek op de toelaatbaarheid van milieubelastende activiteiten binnen gebieden met functiemenging. Deze Staat bevat geen richtafstanden, maar een drietal ruimtelijk relevante milieucategorieën (A, B en C), welke aangeven onder welke omstandigheden activiteiten inpasbaar zijn. In tabel 4 zijn de milieucategorieën in gebieden met functiemenging weergegeven.

*Tabel 4 Categorie-indeling functiemenging*

| Categorie | Toelaatbaarheid                                         |
|-----------|---------------------------------------------------------|
| A         | Toelaatbaar aanpandig aan woningen                      |
| B         | Toelaatbaar indien bouwkundig afgescheiden van woningen |
| C         | Toelaatbaar indien gesitueerd langs een hoofdweg        |

Een school en een sporthal zijn in de Staat benoemd als categorie B. Deze functies zijn toelaatbaar wanneer zij bouwkundig afgescheiden zijn van de te realiseren woningen. De hierbij behorende richtafstand kan dan verkort worden met één afstandsstap tot 50 meter. Uit jurisprudentie blijkt dat het raadzaam is richtafstanden en afwijking van afstanden altijd te onderbouwen. Ook in een 'gemengd gebied'. De "VNG-brochure" doet voorkomen alsof bij kwalificatie van een dergelijk gebied, de afstandsstap per definitie met 1 stap terug kan worden gebracht. Uit diverse uitspraken blijkt dat dit niet het geval is.

Voor een sporthal geldt een richtafstand van 50 meter in verband met het aspect geluid. Ook voor een school geldt voor het aspect geluid een richtafstand, namelijk 30 meter. Het plangebied ligt ten oosten hemelsbreed op ongeveer 60 meter afstand van de multifunctionele accommodatie. Aangezien wordt voldaan aan de in bovenstaande tabel opgenomen voorwaarden voor toelaatbaarheid, stuit de ontwikkeling van de woningen niet op belemmeringen voor het gebruik van het multifunctionele centrum. Daar komt bij dat 60 meter een grotere afstand betreft dan de richtafstanden van 50 meter (voor de sporthal) en 30 meter (voor de school) die als richtinggevend worden gezien.

De 'Bloesemgaerde' is overwegend een woongebied. De aanwezigheid van het multifunctionele centrum draagt op een positieve manier bij aan het voorzieningenniveau in de buurt van de woningen. Gezien de hoeveelheid woningen is het gebruikelijk dat er ook enkele voorzieningen gerealiseerd worden binnen de woonwijk. Als het gaat om milieuhinder van bedrijven en voorzieningen wordt dit bestemmingsplan niet gehinderd in de uitvoerbaarheid.

# <span id="page-29-0"></span>4.3 Cultuurhistorie en archeologie

In 2007 en 2008 is een archeologisch onderzoek uitgevoerd ten behoeve van het bestemmingsplan Bloesemgaerde. Op grond van het ontbreken van duidelijke aanwijzingen voor een intact bodemprofiel en daarmee lage verwachting voor intacte archeologische vindplaatsen is het plangebied in zijn geheel vrijgegeven met betrekking tot het aspect archeologie. Wel is aanbevolen om de aanleg van singels en andere grote waterpartijen onder archeologische begeleiding te laten plaatsvinden. In 2010 heeft RAAP Archeologisch Adviesbureau een archeologische begeleiding uitgevoerd in verband met de aanleg van enkele waterpartijen in de eerste fase van de inrichting van plangebied Bloesemgaerde te Wognum. Op basis van de resultaten van de archeologische begeleiding is vastgesteld dat het plangebied binnen een middeleeuws cultuurlandschap ligt. Er is een slotenpatroon uit de Late Middeleeuwen/Nieuwe tijd aangetroffen, evenals een aantal daliegaten uit de Middeleeuwen. De sporen zijn ingegraven in afzettingen van de getijdenkreek die ook tijdens het vooronderzoek werd aangeboord.

Van de daliegaten zijn alleen nog de bodems aangetroffen. Het grootste deel van deze sporen is waarschijnlijk opgenomen in de bouwvoor of als gevolg van egalisatie van de kreekrug in of na de Middeleeuwen 'onthoofd' of zelfs compleet verdwenen. In vergelijking met eerder onderzoek ten noorden van het plangebied op dezelfde kreekrug zijn namelijk in verhouding weinig daliegaten aangetroffen binnen het plangebied.

Tijdens het onderzoek zijn geen archeologische resten uit de Bronstijd aangetroffen, hoewel deze op basis van een deels intacte top van de kreekrug wel werden verwacht.

Aangezien het plangebied in het verleden al archeologisch onderzocht is, heeft Archeologie West-Friesland geadviseerd de voorgenomen ingrepen vrij te geven met betrekking tot het aspect archeologie. Het plangebied staat op de 'concept-beleidskaart Archeologie' ook aangegeven als vrijgesteld voor archeologisch onderzoek.

Vondstmateriaal dat bij het uitvoeren van het werk wordt aangetroffen is (conform de Monumentenwet) eigendom van de Provincie Noord-Holland en zal door Archeologie West-Friesland worden aangeleverd aan het Provinciaal Depot van Bodemvondsten in Castricum.

*Figuur 4 Uitsnede concept-beleidskaart Archeologie gemeente Medemblik*

Wat betreft cultuurhistorie en archeologie is het plangebied vrijgegeven, omdat het plangebied reeds onderzocht is. Archeologie vormt dan ook geen belemmering voor de uitvoer van het bestemmingsplan.

# <span id="page-30-0"></span>4.4 Bodemsituatie

De Wet bodembescherming is gericht op het voorkomen en bestrijden van bodemverontreiniging en op de sanering van bestaande bodemverontreiniging. In de wet is een verplichting opgenomen. Deze verplichting stelt dat een ieder die op of in de bodem handelingen verricht en die weet of redelijkerwijs had kunnen vermoeden, dat door die handelingen de bodem kan worden verontreinigd of aangetast, maatregelen te nemen. Deze maatregelen dienen ervoor de verontreiniging of aantasting te voorkomen, dan wel indien die verontreiniging of aantasting zich voordoet, de verontreiniging of de aantasting en de directe gevolgen daarvan te beperken en zoveel mogelijk ongedaan te maken.

In het kader van de onderzoeksplicht dient onder andere de bodemgesteldheid in het plangebied in kaart gebracht te worden. Er moet worden onderzocht of de bodem verontreinigd is en wat voor gevolgen dit (eventueel) heeft voor de uitvoerbaarheid van het plan. Een nieuwe bestemming mag pas worden opgenomen als is aangetoond dat de bodem geschikt is voor de nieuwe of aangepaste bestemming. Daarnaast is wettelijk bepaald dat een bouwwerk waarvoor een omgevingsvergunning verplicht is niet mag worden gebouwd op een zodanig verontreinigd terrein, dat schade of gevaar is te verwachten voor de gezondheid van de gebruikers en het milieu. Voor het verkrijgen van een omgevingsvergunning is het dan ook noodzakelijk dat de kwaliteit van de bodem wordt vastgelegd.

Op 6 maart 2015 heeft de Regionale Uitvoeringsdienst Noord-Holland Noord (RUDNHN) aan Unihorn bv opdracht verleend voor het uitvoeren van een actualiserend bodemonderzoek voor een gedeelte van het plangebied 'Bloesemgaerde'. De gronden waarvoor deze herziening van het bestemmingsplan "Bloesemgaerde Wognum" geldt, vallen binnen het onderzoeksgebied. De aanleiding voor het actualiseren van het bodemonderzoek is de geplande woningbouwontwikkeling in het plangebied. In het kader van de vaststelling van het vigerende bestemmingsplan zijn reeds bodemonderzoeken uitgevoerd. Deze onderzoeken zijn inmiddels verouderd. Daarom is de milieuhygiënische situatie van de grond en grondwater opnieuw vastgelegd. Voorts is aan de noordzijde van het plangebied een gedempte sloot aanwezig. Aangezien het onbekend is wat de aard en kwaliteit is van het dempingsmateriaal, is ter plaatse van deze slootdemping aanvullend onderzoek uitgevoerd.

Unihorn bv heeft een bodemonderzoek uitgevoerd. De resultaten van dit onderzoek zijn opgenomen in het rapport van 22 mei 2015. Dit rapport is als bijlage toegevoegd. De onderzoeksresultaten uit het bodemonderzoek kunnen als volgt worden samengevat:

*"Uit de analyseresultaten van het actualiserend bodemonderzoek en de uitsplitsing kan worden geconcludeerd dat de grond plaatselijk licht verontreinigd is met minerale olie en molybdeen. Op basis van deze overschrijdingen zijn een tweetal (meng)monsters Bmm3 en Bmm8 indicatief klasse wonen na toetsing aan het Besluit bodemkwaliteit. De overige grond is indicatief klasse achtergrondwaarde.*

*Het grondwater ter plaatse is licht verontreinigd met barium, nikkel, zink, naftaleen en/of dichloormethaan. Een licht verhoogd gehalte aan één of meerder zware metalen wordt vaker in grondwater gemeten en kan doorgaans als een van nature verhoogd achtergrondgehalte worden beschouwd. Een oorzaak voor het licht verhoogd gehalte naftaleen en dichloormethaan is niet direct voorhanden.*

*Met betrekking tot de vastgestelde milieuhygiënische kwaliteit van de bodem ter plaatse kan worden geconcludeerd dat er gezien de geringe mate aan verontreiniging milieuhygiënisch gezien geen bezwaar is tegen de toekomstige nieuwbouw. De beslissing hiervoor ligt uiteindelijk bij de RUDNHN.*

*Ter plaatste van de gedempte sloot is eveneens bodemonderzoek uitgevoerd. De grond is geanalyseerd op minerale olie (zintuiglijke olie verontreiniging) en de laag onder het dempingsmateriaal op het eluaat pakket. Na toetsing aan de Wbb en Bbk blijkt de grond niet verontreinigd te zijn met minerale olie en licht verontreinigd met kwik. Er zal dan ook geen sprake zijn van een hoge mate van uitloging van het bovenliggende dempingsmateriaal.*

*De aanwezige puinlagen zijn onderzocht op asbest. Hier zijn geen verhogingen aangetroffen. Het puin en slakken bevatten visueel een sterke bijmenging met zand en asfalt. Hierdoor wordt dit materiaal geclassificeerd als 'niet toepasbaar'.*

# *Het asfalt is indicatief onderzocht op organische parameters, hieruit blijkt dat het materiaal indicatief toepasbaar is. Hiermee kan het asfalt worden afgevoerd naar een erkend verwerker."*

In het advies van 12 juni 2015 (zie bijlagen bij de toelichting voor het volledige advies) heeft de RUDNHN gereageerd op het actualiserende en aanvullende bodemonderzoek. De RUDNHN concludeert dat er qua bodemkwaliteit geen belemmering is voor woningbouw, behoudens deellocatie A. Deellocatie A is weergegeven in het onderstaande figuur.

*Figuur 5 Deellocatie A binnen plangebied 'Bloesemgaerde'*

In het advies van de RUDNHN staat dat deellocatie A bestaat uit een verhardingslaag van puin met asfalt. Volgens Unihorn is deze laag wegens een te hoog oliegehalte niet toepasbaar. Van deze locatie is enkel onderzoek verricht bij een gedempte sloot en niet op het overige deel van het terrein. Haaks op deze gedempte sloot zou een viertal sleuven worden gerealiseerd. Tijdens een bezoek aan het plangebied is vanuit de RUDNHN geconstateerd dat op de locatie geen kenmerken aanwezig waren waaruit bleek dat de sleuven ook daadwerkelijk gerealiseerd zijn.

Op 11 juni 2015 heeft een overleg plaatsgevonden tussen de RUDNHN en Unihorn bv over het bodemonderzoek. Omdat deellocatie A nog onvoldoende onderzocht is, is de afspraak gemaakt dat na de sanering van de verhardingslaag de ondergrond opnieuw zal worden onderzocht. Daarnaast dient ten noorden van deellocatie A ook nog onderzoek uitgevoerd te worden. Ten behoeve van de negen extra woningen nabij de hoek Conferencelaan-Kerkweg is de grond bij het laatste bodemonderzoek van mei 2015 slechts gedeeltelijk onderzocht. Het stuk grond naast de Kerkweg 14 dient nog te worden onderzocht.

Geconcludeerd kan worden dat er behoudens deellocatie A en het stuk grond naast de Kerkweg 14 qua bodemkwaliteit geen belemmering is voor woningbouw. Ten aanzien van deellocatie A is afgesproken dat Unihorn bv na de sanering van de verhardingslaag de onderlaag nog aanvullend zal onderzoeken. Ook de gronden naast de Kerkweg 14 zullen onderzocht worden.

# <span id="page-32-0"></span>4.5 Luchtkwaliteit

Op 15 november 2007 is de Wet luchtkwaliteit in werking getreden. Hiermee wordt de wijziging van de Wet milieubeheer op het gebied van luchtkwaliteitseisen (hoofdstuk 5 titel 2) bedoeld. Deze wet verving het Besluit luchtkwaliteit uit 2005 en is een implementatie van de Europese kaderrichtlijn luchtkwaliteit en de vier dochterrichtlijnen waarin onder andere grenswaarden voor de luchtkwaliteit ter bescherming van mens en milieu zijn vastgesteld.

De wet- en regelgeving noemt gevoelige bestemmingen (zoals scholen en kinderdagverblijven) en maakt onderscheid tussen projecten die 'in betekende mate' (IBM) en 'niet in betekende mate'(NIBM) leiden tot een verslechtering van de luchtkwaliteit. Daarnaast moet de mate van blootstelling aan luchtverontreiniging worden meegenomen in de afweging of er sprake is van een goede ruimtelijke ordening en moet afgewogen worden of het aanvaardbaar is om een bepaald project op een bepaalde plaats te realiseren.

De wetgeving voorziet tevens in het zogenaamde "Nationaal Samenwerkingsprogramma Luchtkwaliteit" (NSL). Daarbinnen werken het Rijk, de provincies en gemeenten samen om de Europese eisen voor luchtkwaliteit te realiseren. De programma-aanpak zorgt voor een flexibele koppeling tussen ruimtelijke activiteiten en milieugevolgen. Het NSL is op 1 augustus 2009 in werking getreden.

In de "Regeling NIBM" is een lijst met categorieën van gevallen (inrichtingen, kantoor- en woningbouwlocaties) opgenomen die niet in betekende mate bijdragen aan de luchtverontreiniging. Voor een aantal categorieën projecten in de regeling NIBM is de 3% grens omgezet in getalsmatige grenzen, bijvoorbeeld:

- Woningbouw: 1.500 woningen netto bij 1 ontsluitingsweg, 3.000 woningen bij 2 ontsluitingswegen;
- Kantoorlocaties: 100.000 m2 bruto vloeroppervlak bij 1 ontsluitingsweg, 200.000 m2 bruto vloeroppervlak bij 2 ontsluitingswegen.

Deze gevallen kunnen zonder toetsing aan de grenswaarden voor het aspect luchtkwaliteit uitgevoerd worden. Ook als het bevoegd gezag op een andere wijze, bijvoorbeeld door berekeningen, aannemelijk kan maken dat het geplande project NIBM bijdraagt, kan toetsing aan de grenswaarden voor luchtkwaliteit achterwege blijven.

Uit het oogpunt van een goede ruimtelijke onderbouwing wordt afgewogen of het aanvaardbaar is het project op deze plaats te realiseren. Hierbij kan de blootstelling aan luchtverontreiniging een rol spelen, ook als het project 'niet in betekende mate' bijdraagt aan de luchtverontreiniging.

De Nsl-Monitoringstool Luchtkwaliteit van de Rijksoverheid geeft aan dat de luchtkwaliteit vanwege het wegverkeer op alle beoordelingspunten in de omgeving van het plangebied lager is dan 35 ug/m3. Dit is ruim onder de grenswaarde van 40 ug/m3. Voorts blijven de overschrijdingsdagen ook onder de 35 dagen. Dit is ook onder de grenswaarde van 40 dagen.

Het project draagt niet bij aan de verslechtering van de luchtkwaliteit, aangezien de concentratie luchtverontreinigende stoffen ruimschoots onder de grenswaarde blijven.

# <span id="page-33-0"></span>4.6 Waterhuishouding

In het kader van het opstellen van het 'verkavelingsplan Bloesemgaerde', ten behoeve van de vaststelling van het bestemmingsplan "Bloesemgaerde Wognum", is uitvoerig overleg gevoerd met het Hoogheemraadschap Hollands-Noorderkwartier. De eisen ten aanzien van waterberging en inrichting van de watergangen zijn daarbij besproken en meegenomen in het stedenbouwkundig ontwerp. Het verkavelingsplan voorzag in 14.880 m² aan oppervlaktewater. Deze oppervlakte vormde 12,65% van het nieuwe verharde oppervlak en voldeed daarmee aan de norm van het hoogheemraadschap waarbij minimaal 12,51% van het nieuwe verharde oppervlak gecompenseerd moest worden.

Met deze herziening wijzigt de stedenbouwkundig opzet niet, maar de verharding in het gebied neemt wel toe. In het plangebied worden rechten toegevoegd die leiden tot extra verharding ten opzichte van de huidige situatie. Immers worden 23 woningen toegevoegd aan de gronden waar in eerste instantie 187 woningen gepland waren. Afhankelijk van het woningtype betekent dit gemiddeld een toevoeging van 159 m² aan verharding per woning (inclusief erfverharding). Bij de vaststelling van het bestemmingsplan "Bloesemgaerde Wognum" was een surplus aanwezig in de watercompensatie voor het verhard oppervlak.

Nu er een wijziging in het plan plaatsvindt, heeft opnieuw overleg met het Hoogheemraadschap Hollands Noorderkwartier plaatsgevonden. Op 20 januari 2016 is voor het bestemmingsplan "Herziening Bloesemgaerde" een advies gegeven in het kader van de watertoets. Uit het vooroverleg met het waterschap is gebleken dat er binnen het plangebied voldoende watercompensatie aanwezig is om de ontwikkeling te realiseren. Het advies van het hoogheemraadschap luidt:

#### *"Algemeen*

*Het plangebied is gelegen in peilgebied 6750-118 in de polder Vier Noorder Koggen. Ter plaatse geldt een streefpeil van NAP -1,40 meter.*

*De te ontwikkelen locatie heeft momenteel een gemiddelde maaiveldhoogte van NAP -0,40 meter. Bij extreme neerslagsituaties kan het waterpeil in het omliggende water flink stijgen. Wij adviseren u daarom niet lager dan NAP -0,20 meter te bouwen, om toekomstige problemen vanuit grond- en oppervlaktewater te voorkomen.*

#### *Waterkwantiteit*

*Binnen het werkgebied van het hoogheemraadschap is de afgelopen decennia door verstedelijking het areaal aan open water afgenomen. Om dit verschijnsel tegen te gaan is in 2003 de watertoets geïntroduceerd die ervoor moet zorgen dat de waterbelangen beter in ruimtelijke plannen worden meegenomen en dat ontwikkelingen 'waterneutraal' worden gerealiseerd. Een van de onderdelen van de watertoets is het beoordelen van de verhardingstoename. De voorgenomen plannen zorgen voor een substantiële toename van de verharding en extra bebouwing. Door deze toename aan verharding zal neerslag versneld worden afgevoerd naar het oppervlaktewater, al dan niet via het rioolstelsel. Dit leidt tijdens extreme situaties tot pieken in de waterstand met wateroverlast als gevolg. Om ervoor te zorgen dat de waterhuishoudkundige situatie niet verslechtert ten gevolge van de verhardingstoename zullen er in het desbetreffende peilgebied compenserende maatregelen getroffen moeten worden in de vorm van extra wateroppervlak.*

#### *Compensatie open water*

*Om de gevolgen van de verhardingstoename te compenseren berekent het hoogheemraadschap hoeveel extra waterberging er in het betreffende peilgebied gerealiseerd moet worden. Hierbij is uitgegaan van een peilstijging van 0,36 meter, die statistisch eens in de 25 jaar kan voorkomen, een gemaalcapaciteit van 14,7 millimeter per dag, een drooglegging van 1,00 meter, het gebruik van een gescheiden rioolstelsel en als grondsoort klei. Voor dit peilgebied bedraagt de benodigde watercompensatie 9% van het extra oppervlak aan verharding dat versnelt tot afvoer in het oppervlaktewater komt. Uitgaande van de door de gemeente aangeleverde gegevens treedt er een totale extra verhardingstoename op van 3.656 m² (bestaande uit; verharding openbare ruimte 160 m², verharding erven 1.380 m² en verharding woningen 2.116 m²). Dit betekent dat er 329 m² extra open water gegraven zal moeten worden. Voor het oorspronkelijke plan Bloesemgaerde diende op basis van verhardingstoename van 64.284 m² een watercompensatie van 9.430 m² extra water plaats te vinden. Totale benodigde watercompensatie voor de verhardingstoename is daarmee 9.759 m² water. Binnen het plan wordt verwacht dat er 9.869 m² extra water gegraven en is hiermee ruim voldoende.*

#### *Verbeelding*

*Is er ook de functie water aangegeven. Het is uit de tekening echter niet duidelijk of er alleen water aangelegd, of dat er ook nog water gedempt wordt. Eventuele dempingen van water dienen 1 op 1 te worden gecompenseerd door nieuw aan te leggen water. Wanneer er nieuw water wordt aangelegd, dan adviseren wij u in verband met het onderhoud hiervan om dit met tenminste een waterbreedte van 6,00 meter, 1,00 waterdiepte en een talud van ten hoogste 1 op 2.*

#### *Waterkwaliteit/Riolering*

*In relatie tot het watersysteem is ook het in het plangebied aanwezige rioleringsstelsel van belang. Het hemelwater afkomstig van de nieuwe oppervlakken kan als schoon worden beschouwd. Het is daarom niet doelmatig om het af te voeren naar de rioolwaterzuiveringsinrichting (rwzi). Dit betekent dat we voor de nieuwe ontwikkeling adviseren om een gescheiden stelsel aan te leggen. Daarnaast adviseren wij om met het oog op de waterkwaliteit het gebruik van uitloogbare materialen zoals koper, lood en zink zoveel mogelijk te voorkomen."*

De toevoeging van 23 extra woningen aan het plangebied leidt tot een totale extra verhardingstoename van 3.656 m². Bij het realiseren van verhardingstoenames groter dan 800 m² is een watervergunning nodig. Uit het vooroverleg met het waterschap blijkt dat er binnen het plangebied voldoende watercompensatie aanwezig is om de ontwikkeling te realiseren. Hiermee zijn vanuit het aspect water geen belemmeringen voor de uitvoer van het bestemmingsplan.

# <span id="page-35-0"></span>4.7 Flora en fauna

De bescherming van de natuur is in Europees verband vastgelegd in de "Vogelrichtlijn" (VR) en de "Habitatrichtlijn" (HR). Beide richtlijnen dragen zorg voor zowel gebiedsbescherming, als soortenbescherming. Nederland heeft de richtlijnen geïmplementeerd in respectievelijk de "Natuurbeschermingswet" van 1968, 1998 en 2005 (de gebiedsbescherming) en de "Flora- en faunawet" (de soortenbescherming). De gebiedsbescherming heeft betrekking op:

- de Vogelrichtlijngebieden die Nederland heeft vastgesteld;
- de Habitatrichtlijngebieden die Nederland bij de Europese Commissie heeft aangemeld;
- de beschermde natuurmonumenten en de staatsnatuurmonumenten;
- de Natura 2000 gebieden.

Ruimtelijke ingrepen die in deze gebieden plaatsvinden dan wel in de nabijheid van beschermde natuurgebieden, moeten worden getoetst op hun effecten op deze gebieden.

Het plangebied is niet gelegen in een van de beschermde natuurgebieden van Nederland. Dit blijkt uit de 'Gebiedendatabase' van het Ministerie van Economische Zaken. Deze database bevat alle informatie over de beschermde natuurgebieden van Nederland namelijk de Natura 2000-gebieden (Vogelrichtlijn en Habitatrichtlijn), Wetlands en Beschermde Natuurmonumenten, Nationale parken, Nationale landschappen en de Ecologische Hoofdstructuur.

In het kader van de Flora- en Faunawet moet geïnventariseerd worden of er sprake is van beschermde natuurwaarden en soorten die schade ondervinden van de ontwikkeling. Voor deze soorten is een ontheffing ex artikel 75 noodzakelijk, als de soorten schade ondervinden van de ontwikkelingen.

Door het Natuurwetenschappelijke Centrum (NWC) is een quickscan uitgevoerd naar de aanwezige flora en fauna in het plangebied van het vigerend bestemmingsplan "Bloesemgaerde Wognum". Het plangebied van voorliggende bestemmingsplan valt binnen het onderzoeksgebied van de uitgevoerde quickscan. In het rapport "Natuurwaarden op de locatie "Scholten" te Wognum" van april 2007 en het rapport "Natuurwaarden op een aanvullend deel van 'Bloesemgaerde' in Wognum en de Flora- en

Faunawet" van maart 2008 is deze quickscan verwoord. Het onderzoeksgebied is op natuurwaarden geïnventariseerd door middel van een tweetal veldbezoeken en door gebruikmaking van biotoopkenmerken en terreinkwalificaties.

De rapporten beschrijven de volgende effecten van de voorgenomen activiteiten op beschermde natuurwaarden:

- *"Alle amfibieën behoren tot de beschermde diersoorten. In het onderzoeksgebied komen echter alleen algemene beschermde amfibieën voor, waarvoor een vrijstelling geldt bij ruimtelijke ontwikkelingen.*
- *Alle vogels behoren tot de beschermde diersoorten. Het is o.a. verboden nesten en broedsels van vogels te verstoren. Indien buiten het broedseizoen van vogels wordt gewerkt zijn er geen nadelige effecten op de meeste soorten broedvogels te verwachten. Anders dient ontheffing aangevraagd te worden of moeten speciale maatregelen genomen worden. Een uitzondering vormt o.a. de Grote bonte specht. Deze soort wordt aangemerkt als broedvogel met een vaste verblijfplaats. De nestplaatsen van deze categorie vogels zijn jaarrond beschermd en mogen niet verstoord of verwijderd worden. De Grote bonte specht maakt gebruik van de windsingel in het midden van het plangebied. Het rooien of anderszins ongeschikt maken van bomen met nestholten is zonder ontheffing niet toegestaan.*
- *Met uitzondering van de vleermuizen komen er in het plangebied alleen algemene beschermde zoogdieren voor, waarvoor een vrijstelling geldt bij ruimtelijke ontwikkelingen. De vleermuizen uit het plangebied gebruiken het terrein uitsluitend om te foerageren. Er worden geen verblijfplaatsen verwacht. Deze bevinden zich hooguit in de omringende bebouwing (aanliggende woningen). Het betreft immers grotendeels gebouwbewonende vleermuissoorten. Alleen de Ruige dwergvleermuis benut naast gebouwen ook holten in bomen (zoals bijv. spechtengaten). De enige bomen met geschikte gaten zijn de bomen die ook ten behoeve van de Grote bonte specht gehandhaafd moeten blijven. Binnen het plangebied wordt voornamelijk gejaagd langs bebouwing en opgaande beplanting, in de vorm van windsingels. Bij het in stand houden van dergelijke (landschaps)elementen zullen er vrijwel geen nadelige effecten op vleermuizen te verwachten zijn. In het andere geval zal ersprake zijn van een (beperkt) verlies aan jachtareaal dat niet significant is."*

Op basis van de rapporten zijn de volgende conclusies getrokken:

- *"De ontwikkeling van de locatie "Scholten" in Wognum hoeft geen beperkingen in het kader van de natuurwetgeving te ondervinden.*
- *Er worden geen beschermde habitats of soorten beïnvloed indien er met een aantal, met name genoemde, zaken rekening gehouden wordt. Dit betreft het broedseizoen van vogels, het handhaven van vaste verblijfplaatsen van de Grote bonte specht en van mogelijke verblijfplaatsen van de Ruige dwergvleermuis.*
- *Uiteraard dient ook de algemene Zorgplicht uit de flora- en faunawet in acht te worden genomen."*

Ten tijde van de vaststelling van het bestemmingsplan "Bloesemgaerde Wognum" is gebleken dat er door de ontwikkeling van de woonwijk geen beschermde habitats of soorten worden beïnvloed. Nu er sprake is van een herziening van het bestemmingsplan is door Groot Eco Advies een aanvullend ecologisch onderzoek uitgevoerd. De resultaten van dit onderzoek zijn opgenomen in het rapport van 20 januari 2016. Dit rapport is als bijlage toegevoegd. De onderzoeksresultaten uit het ecologisch onderzoek kunnen als volgt worden samengevat:

# *"Gebiedsbescherming*

*Het plangebied ligt niet in de nabijheid van een Natura 2000-gebied of het Natuurnetwerk Nederland. Gebiedsbescherming is derhalve niet aan de orde.*

#### *Beschermde soorten*

*Op beide locaties komen geen zwaar beschermde soorten voor. Op basis van deze quickscan wordt geconstateerd dat de twee locaties potentieel geschikt zijn voor een aantal licht beschermde soorten: tabel 1 soorten als muizen en de Zwanenbloem.*

*Zwaarder beschermde soorten ontbreken, behoudens vleermuizen die de twee locaties mogelijk gebruiken als foerageergebied.*

*Nader onderzoek in het kader van de bestemmingsplanprocedure is niet nodig. Er worden geen nadelige effecten op beschermde soorten verwacht op beide locaties.*

#### *Aanbeveling*

*Mochten er werkzaamheden aan de waterpartijen plaatsvinden dan verdient het sterk aanbeveling een eenvoudig visonderzoek uit te voeren en eventuele mitigerende en compenserende maatregelen te treffen. Eventueel is dan ook een ontheffing in het kader van de Flora- en faunawet aan de orde. Eén en ander is mogelijk ook afhankelijk van de invulling van de Nieuwe Natuurwet."*

Het plangebied van deze herziening van het bestemmingsplan "Bloesemgaerde Wognum" biedt geen waardevolle habitat voor beschermde soorten, waardoor conflicten met de Flora- en faunawet niet aan de orde zijn. Voor alle soorten is en blijft de algemene zorgplicht van kracht. Bij verstoring van dieren tijdens de werkzaamheden moeten deze de gelegenheid krijgen te vluchten naar een nieuwe leefomgeving. Wanneer er werkzaamheden aan de watergangen gaan plaatsvinden, moet een eenvoudig visonderzoek worden uitgevoerd.

# <span id="page-37-0"></span>4.8 Externe veiligheid

Externe veiligheid betreft het risico dat aan bepaalde activiteiten verbonden is voor niet bij de activiteit betrokken personen. Het externe veiligheidsbeleid richt zich op het voorkomen en beheersen van risicovolle bedrijfsactiviteiten en van risicovol transport (o.a. van gevaarlijke stoffen). Het gaat daarbij om de bescherming van individuele burgers en groepen tegen ongevallen met gevaarlijke stoffen of omstandigheden.

Risicobronnen kunnen onderscheiden worden in risicovolle inrichtingen (onder andere lpgtankstations), vervoer van gevaarlijke stoffen (via wegen, spoorwegen, waterwegen) en leidingen (o.a. aardgas, vloeibare brandstof en elektriciteit).

Om voldoende ruimte te scheppen tussen risicobron en de personen of objecten die risico lopen (kwetsbare of beperkt kwetsbare objecten) moeten vaak afstanden in acht worden genomen. Ook ontwikkelingsmogelijkheden die ingrijpen in de personendichtheid kunnen om onderzoek vragen.

Bij externe veiligheid wordt onderscheid gemaakt in het plaatsgebonden risico (PR) en het groepsrisico (GR). Het PR is de kans dat een persoon die (onafgebroken aanwezig en onbeschermd) op een bepaalde plaats overlijdt als gevolg van een calamiteit met een inrichting of een transportmodaliteit. Het GR bestaat uit de cumulatieve kans per jaar dat een groep van een bepaalde omvang overlijdt als gevolg van een calamiteit met een inrichting of een transportmodaliteit.

Het beoordelingskader voor risicovolle inrichtingen wordt gevormd door het Besluit externe veiligheid inrichtingen (Bevi). In het Bevi worden risicovolle inrichtingen (waaronder lpg-tankstations) benoemd. Ook wordt daarin voor bepaalde gevallen aangegeven welke afstanden (voor het plaatsgebonden risico) moeten worden aangehouden, of in welk gebied (voor het groepsrisico) nader onderzoek moet worden gedaan.

De risicokaart van Noord-Holland geeft aan dat binnen het plangebied geen risicovolle bedrijven liggen waarop het Besluit externe veiligheid inrichtingen van toepassing is. Ook in de directe nabijheid van het plangebied zijn dergelijke bedrijven niet aanwezig.

Het plangebied is op grote afstand gelegen van aardgasleidingen van het hoofdnet en regionale gasbuisleidingen. Het plangebied ligt ver buiten de invloedssfeer van deze leidingen. Deze zijn voor de externe veiligheidstoets derhalve niet relevant. Buisleidingen voor het transport van brandbare vloeistoffen zijn, voor zover bekend, niet aanwezig in de omgeving van het plangebied.

Het plangebied ligt op meer dan 750 meter afstand van de rijksweg A7. Over de rijksweg A7 vindt vervoer plaats van gevaarlijke stoffen. Dat betekent dat aan weerszijden van deze weg een veiligheidszone van 200 meter vanaf de kant van de weg wordt aangehouden. Dit is het effectgebied vanaf de weg. Binnen deze zone verdient het de voorkeur geen nieuwbouw van kwetsbare objecten plaats te laten vinden. Er worden geen nieuwe kwetsbare bestemmingen mogelijk gemaakt binnen de toetsingsafstand van 200 meter uit het midden van de weg. Een nadere verantwoording hoeft dan ook niet te worden opgesteld.

Gelet op het bovenstaande vormt het aspect externe veiligheid geen belemmering voor de toevoeging van 23 woningen aan het project de 'Bloesemgaerde' en daarmee de uitvoerbaarheid van het onderhavige bestemmingsplan.

# <span id="page-38-0"></span>4.9 Kabels en leidingen

In woongebieden liggen vaak meerdere transportleidingen die van groot belang zijn voor de drinkwatervoorzieningen van het gebied. Als gevolg van het steeds intensiever gebruik van de openbare ruimte vormt de ligging van het transportnet een aandachtspunt bij diverse planvormingen voor infrastructuur, woningbouw, kantoorlocaties, et cetera. Om te voorkomen dat in een vrij laat stadium de aanwezigheid van de leidingen wordt geconstateerd, wordt preventief informeren als geschikt middel gezien. Om deze reden is het gewenst om drinkwatertransportleidingen in bestemmingsplannen op te nemen. De inventarisatie ten behoeve van het vigerend bestemmingsplan heeft uitgewezen dat er in of in de nabijheid van het plangebied geen drinkwatertransportleidingen gelegen zijn. Aangezien onderhavig bestemmingsplan een herziening betreft van gronden die toen zijn meegenomen in de inventarisatie zijn ook in dit bestemmingsplan geen bepalingen opgenomen.

Uit oogpunt van veiligheid kennen aardgastransportleiding, net als Bevi-inrichtingen, grens- en richtwaarden voor het plaatsgebonden risico (PR) en een verantwoordingsplicht van het groepsrisico (GR). Het PR mag ten gevolge van de leiding ter plaatse van een kwetsbaar object niet hoger is dan 10- 6 per jaar. De inventarisatie ten behoeve van het vigerend bestemmingsplan heeft aangewezen dat er in of in de nabijheid van het plangebied geen gasleidingen gelegen zijn. Evenals voor de drinkwatervoorziening al het geval bleek zijn in dit bestemmingsplan geen bepalingen opgenomen transportleidingen.

# <span id="page-38-1"></span>4.10 Verkeer en parkeren

In het "Gemeentelijk Verkeer en Vervoersplan Medemblik" zijn de wegen ingedeeld volgens de categorisering van 'Duurzaam Veilig', waarbij voor de gemeente Medemblik een extra categorie is opgenomen. De gebiedsontsluitingswegen zijn de dragers voor het verkeer binnen de bebouwde kom. Deze zijn opgesplitst in gebiedsontsluitingswegen en gebiedsontsluitingswegen-min. Daarnaast hebben de wegen de functie verblijfgebied en zijn zij aangemerkt als erftoegangswegen (30 km/u).

De Kerkweg en de Kerkstraat zijn binnen Wognum de belangrijkste ontsluitingswegen van het dorp. De locatie 'Bloesemgaerde' is daarom ook zoveel mogelijk ontsloten aan deze twee wegen. De hoofdontsluiting vindt plaats via de Kerkweg, en voor het langzaam verkeer is ook een aansluiting gemaakt op de Kerkstraat.

Door GoudappelCoffeng is in april 2008 een verkeerskundige onderbouwing van de ontwikkeling gemaakt. Deze onderbouwing is op 8 juli 2009 geactualiseerd. In deze onderbouwing is aangegeven dat de nieuwbouwlocatie 'Bloesemgaerde' wordt ontsloten via de Kerkweg. Vanaf deze weg kan het autoverkeer de wijk in- en uitrijden. Daarnaast is aangegeven dat ter hoogte van de kruising Kerkweg-Stolphoevelaan-Conferencelaan een rotonde kan worden aangelegd. Inmiddels zijn de ontsluitingen en de rotonde een feit.

Het plangebied van voorliggend bestemmingsplan wordt via erftoegangswegen, die dienen ter ontsluiting van de beoogde woningen, ontsloten op de invalsweg langs het multifunctioneel centrum. Deze invalsweg ontsluit vervolgens het plangebied via de Kerkweg. Langs de erftoegangswegen worden parkeerplaatsen gerealiseerd. In het bestemmingsplan wordt opgenomen dat minimaal één parkeerplaats per woning in de openbare ruimte moet worden gerealiseerd. Voor vrijstaande of tweeonder-één kapwoningen wordt een parkeernorm van 2,3 parkeerplaatsen aangehouden en er wordt een norm aangehouden van 2,0 parkeerplaatsen per rij- of hoekwoning.

Uit de onderbouwing van GoudappelCoffeng is gebleken dat de Kerkweg naar verwachting per werkdag ongeveer 2.334 motorvoertuigen (mvt) extra te verwerken krijgt wanneer het bouwplan volledig gerealiseerd is. Daarmee zou de totale verkeersdruk op de Kerkweg naar schatting op ongeveer 4.000 mvt/etmaal komen. Het bouwplan ging echter uit van de realisatie van 187 woningen. Met deze herziening worden 23 woning extra mogelijk gemaakt. Dit betekent dan ook dat de verkeersdruk op de Kerkweg zal toenemen. Om de extra verkeersdruk te berekenen is gebruik gemaakt van de "Rekentool Verkeersgeneratie en Parkeren" van de CROW. Bij het gebruik van de rekentool is uitgegaan van de hoofdgroep 'dorps wonen'. 'Dorps wonen' gaat gepaard met 6,3 mvt/etmaal per woning. Er worden 23 woningen toegevoegd. De berekening laat een verkeersgeneratie zien van 145 mvt/etmaal op een gemiddelde weekdag. Dit betekent dat de toevoeging van 23 woningen aan de woningbouwlocatie 'Bloesemgaerde' zal leiden tot gemiddeld een extra intensiteit in motorvoertuigbewegingen van 145 per etmaal voor de dagen maandag tot en met zondag. Bij de vaststelling van het bestemmingsplan "Bloesemgaerde Wognum" nam de verkeerdruk toe met 2.334 mvt/etmaal, tot een totale verkeersdruk op de Kerkweg van 4.000 mvt/etmaal. Hier komt met de toevoeging van 23 woningen een aantal van 145 mvt/etmaal bij. Dit betekent dat 3,6% extra motorvoertuigbewegingen zullen plaatsvinden. Er wordt dan ook geconcludeerd dat de toevoeging van 23 woningen niet leidt tot een significante toename van het aantal verkeersbewegingen. De toename van het aantal verkeersbewegingen kan leiden tot een beperkte toename van het verkeerslawaai.

# <span id="page-39-0"></span>4.11 Duurzaamheid

De gemeente Medemblik streeft naar een klimaat neutrale toekomst. Onder het motto 'Duurzaam Medemblik' neemt de gemeente extra maatregelen om de uitstoot van broeikasgassen te verminderen en naar meer klimaatvriendelijke vormen van energie en producten over te gaan. Daarnaast zet de gemeente Medemblik zich actief in om bewustwording en energiebesparing bij inwoners, bedrijven en instellingen te stimuleren.

Nieuwbouw biedt kansen voor energiebesparing en –opwekking. Alle inwoners uit Noord-Holland-Noord kunnen voor vragen en onafhankelijk advies over duurzaam (ver)bouwen, energiebesparing of energie opwekken, maar ook over het nieuwe energielabel voor woningen, terecht bij het Duurzaam Bouwloket (zie www.duurzaambouwloket.nl). De gemeenten zijn hiervoor een samenwerking aangegaan.

Het project betreft de nieuwbouw van 23 woningen. Bij de nieuwbouw wordt rekening gehouden met duurzaam bouwen. Hiermee wordt aangesloten op het motto van de gemeente Medemblik, 'Duurzaam Medemblik'.

# <span id="page-40-0"></span>4.12 Conclusie onderzoek van de omgevingsaspecten

Gelet op het bovenstaande blijkt dat er geen belemmeringen zijn in het kader van geluid, bodem, cultuurhistorie en archeologie, luchtkwaliteit, water, flora en fauna, externe veiligheid, kabels en leidingen, verkeer en parkeren, en duurzaamheid om medewerking te verlenen aan de herziening van het bestemmingsplan "Bloesemgaerde Wognum" ten behoeve van de bouw van 23 woningen.

# <span id="page-42-0"></span>5 PLANOPZET

In hoofdstuk 2 is de gewenste ruimtelijke ontwikkeling voor het plangebied geschetst. De Wet ruimtelijke ordening geeft het bestemmingsplan als instrument aan de gemeente voor het mogelijk maken van deze ontwikkeling. In het bestemmingsplan moet aan ieder stuk grond een bepaalde bestemming (en omschrijving van het toegestane gebruik) worden gegeven. Uitgangspunt voor dit bestemmingsplan is het op een zodanige manier inpassen van de nieuwe ontwikkelingen dat recht wordt gedaan aan de aanwezige kwaliteiten van de nabijgelegen gebieden.

# <span id="page-42-1"></span>5.1 Juridische vormgeving

De planregels betreffen tezamen met de verbeelding het juridisch bindende deel van het bestemmingsplan. De planregels bevatten de juridische vertaling van de planologische regeling en bestemmingen. In de planregels staat beschreven welke functie is toegestaan, of er gebouwd mag worden en zo ja wat er gebouwd mag worden, waar en tot welke hoogte.

De planregels zijn opgesteld conform de laatste standaarden, de 'Standaard Vergelijkbare BestemmingsPlannen 2012' (SVBP 2012). Door toepassing van de SVBP wordt meer uniformiteit bereikt in bestemmingsplannen in Nederland. Dit bestemmingsplan vormt een partiële herziening van het bestemmingsplan "Bloesemgaerde Wognum". De toegepaste bestemmingen en de terminologie van de te gebruiken aanduidingen zijn zoveel mogelijk afgeleid van de regels van het geldend bestemmingsplan. Het bestemmingsplan wordt digitaal weergegeven op [www.ruimtelijkeplannen.nl,](http://www.ruimtelijkeplannen.nl/) de landelijke informatiesite voor ruimtelijke plannen. De digitale uitgave is leidend.

# <span id="page-42-2"></span>5.2 Toelichting planregels

De regels van het voorliggend bestemmingsplan zijn onderverdeeld in vier hoofdstukken. In hoofdstuk 1 staan de inleidende regels. Hoofdstuk 2 geeft een toelichting op de geldende bestemmingen (enkelbestemmingen), evenals de dubbelbestemming die naast de enkelbestemmingen van toepassing is om andere belangen te beschermen. In hoofdstuk 3 staan de algemene regels en hoofdstuk 4 geeft de overgangs- en slotregels weer.

# **Inleidende regels**

In de inleidende regels worden de gebruikte begrippen beschreven (artikel 1) en worden regels gesteld ten aanzien van de wijze waarop gemeten moet worden (artikel 2).

# **Bestemmingsregels**

- Artikel 3 Verkeer
De voor 'Verkeer' aangewezen gronden zijn onder andere bestemd voor straten en paden, voet- en rijwielpaden en parkeervoorzieningen. Daarnaast is opgenomen dat de hoogte van bouwwerken, geen gebouw zijnde, niet meer mag bedragen dan 8 meter. Het is binnen de bestemming 'Verkeer' verboden materiaal te stallen of op te slaan.

- Artikel 4 Water
Waterberging, waterhuishouding, waterlopen en duikers, bruggen en ondergeschikte ontsluitingswegen zijn ondergebracht in de bestemming 'Water'. In de bouwregels zijn maten opgenomen voor de hoogte van bouwwerken, geen gebouw zijnde, de doorvaarhoogte en de doorvaartbreedte van bruggen, dammen en duikers en de maximale hoogte van bruggen. Het gebruik van de gronden als stallings- en ligplaats voor woonschepen is in strijd met de bestemming 'Water'.

- Artikel 5 Wonen 2
De bestemming 'Wonen - 2' is bedoeld voor de bouw van woningen, met eventuele bijbehorende bouwwerken, en de daarbij behorende tuinen en erven. Er zijn bouwregels opgenomen voor de woningen, bijbehorende bouwwerken, en de bouwwerken geen gebouwen zijnde. Het aantal te bouwen woningen mag niet meer bedragen dan 23 woningen. Hierbij geldt voor de gronden van het voormalige terrein van 'Roemer aanneming' achter de Kerkstraat 93-103 een maximum aantal wooneenheden van 14. Voor de gronden achter en naast de Kerkweg 12a en 14 geldt dat maximaal 9 woningen gerealiseerd mogen worden. Ten aanzien van de bouwregels zijn mogelijkheden opgenomen om af te wijken.

In de gebruiksregels is opgenomen dat onder bepaalde voorwaarden ten hoogste 30 m² van de vloeroppervlakte van de woning mag worden gebruikt voor het uitoefenen van een beroep aan huis. Ook het verboden gebruik is benoemd. Het bevoegd gezag heeft ook mogelijkheden om af te wijken van de gebruiksregels. Bijvoorbeeld om ten hoogte 50 m² van de woning te benutten voor beroeps- of bedrijfsuitoefening aan huis.

# **Algemene regels**

In artikel 6 is een antidubbeltelregel opgenomen. De antidubbeltelregel strekt ertoe dat gronden die al eens in aanmerking zijn genomen bij het verlenen van omgevingsvergunningen, niet nogmaals meegeteld kunnen worden. De algemene bouwregels in artikel 7 hebben betrekking op ongeoorloofde wijze van bouwen, erfafscheidingen, naam- en reclameborden, vlaggenmasten en antennes. Daarnaast is opgenomen wanneer het bevoegd gezag nadere eisen kunnen stellen aan de situering van bouwwerken. In artikel 8 zijn de algemene afwijkingsregels benoemd. Middels een omgevingsvergunning kan in bepaalde gevallen worden afgeweken van de regels, bijvoorbeeld ten aanzien van hoogte- en oppervlaktematen met ten hoogte 10%. Daarnaast zijn onder andere afwijkingsregels opgenomen voor de bouw van utilitaire bouwwerken, antennemasten en dergelijken. In artikel 9 zijn algemene wijzigingsregels opgenomen.

# **Overgangs- en slotregels**

De verplichte overgangsregels voor bouwwerken en gebruik zijn conform het bepaalde in artikel 3.2.2 van het Bro opgenomen (artikel 10). Tenslotte bevat het plan een slotregel (artikel 11).

# <span id="page-44-0"></span>6 ECONOMISCHE EN MAATSCHAPPELIJKE UITVOERBAARHEID

# <span id="page-44-1"></span>6.1 Economische uitvoerbaarheid

Ten behoeve van de uitvoerbaarheid van het bestemmingsplan is het van belang te weten of het bestemmingsplan economisch uitvoerbaar is. De economische uitvoerbaarheid wordt enerzijds bepaald door de exploitatie van het plan (financiële haalbaarheid) en anderzijds door de wijze van kostenverhaal van de gemeente (grondexploitatie).

In de Wet ruimtelijke ordening is de Grondexploitatiewet opgenomen. De Grondexploitatiewet heeft als doelstelling een goede regeling te treffen voor het kostenverhaal en locatie-eisen bij particuliere grondexploitatie. Belangrijk daarbij is dat het stelsel rechtszekerheid biedt en partijen niet meer de kans krijgen het kostenverhaal te ontwijken. De regering wil meer transparantie, zeggenschap voor de consument en concurrentie. Ook streeft zij naar een regeling die recht doet aan de belangen van zowel gemeenten, als particuliere eigenaren en derde-belanghebbenden. In de wet blijft vrijwillige samenwerking voorop staan, in welke vorm dan ook, omdat gebleken is dat de gemeenten en particuliere eigenaren daar de voorkeur aan geven, maar sluit niet uit dat de gemeente bepaalde zaken kan afdwingen. Daarom is gekozen voor voortzetting van een gemengd stelsel voor grondexploitatie met zowel een privaatrechtelijk, als publiekrechtelijk spoor. Eén van de belangrijkste onderwerpen in de wet is het verplichtende karakter van kostenverhaal. Kostenverhaal is niet langer een bevoegdheid van de gemeente, maar een verplichting. Het verhalen van kosten kan de gemeente zowel op basis van de publiekrechtelijke (via een exploitatieplan), als de privaatrechtelijke weg (via een overeenkomst). Een exploitatieplan is verplicht, tenzij het kostenverhaal anderszins (bijvoorbeeld door een overeenkomst) is verzekerd.

Dit bestemmingsplan betreft een partiële herziening van het bestemmingsplan "Bloesemgaerde Wognum" van de gemeente Medemblik, vastgesteld op 14 december 2009. Ten behoeve van de woningbouwontwikkeling op de locatie 'Bloesemgaerde' is op 29 december 2006 een samenwerkingsovereenkomst gesloten tussen de gemeente en de ontwikkelaar. De exploitatie van het plan en het kostenverhaal in verband met de verdere woningbouwontwikkeling vindt ongewijzigd plaats op basis van de reeds gemaakte afspraken in deze samenwerkingsovereenkomst. Er wordt vastgehouden aan de stedenbouwkundige opzet. Dit betekent dat de woonvlekken gehandhaafd blijven, evenals de inrichting van de openbare ruimte. Ook wordt vastgehouden aan de huidige ontsluiting van het woningbouwplan. De exploitatie van het plan is hiermee afgedekt in de reeds gesloten overeenkomst tussen de gemeente en de ontwikkelaar.

De kosten voor voorliggend bestemmingsplan en de daarbij behorende noodzakelijke onderzoeken worden door de ontwikkelaar gedragen. De kosten van de gemeente betreffen de kosten voor de planbegeleiding die door middel van het heffen van leges gedekt kunnen worden. Verdere afspraken zijn afgedekt in de samenwerkingsovereenkomst. De economische uitvoerbaarheid en de financiële haalbaarheid van het bestemmingsplan is daarmee niet in het geding.

# <span id="page-44-2"></span>6.2 Maatschappelijke uitvoerbaarheid

Op 7 september 2015 zijn de plannen voor de toevoeging van 23 woningen aan de woningbouwlocatie 'Bloesemgaerde' kenbaar gemaakt aan de omwonenden van de Kerkweg en Kerkstraat in Wognum. Tijdens de bijeenkomst is gesproken over de verdichting, de verschuiving van de sloot, de wijziging van het bestemmingsplan en de snelheid op de Kerkweg. De aanwezigen hebben aangegeven dat zij de gepresenteerde verkaveling een verbetering vinden ten opzichte van de vorige verkaveling.

In het kader van het wettelijk verplichte overleg als bedoeld in artikel 3.1.1. van het Besluit op de ruimtelijke ordening, is de kennisgeving van de terinzagelegging van het voorontwerpbestemmingsplan "Herziening Bloesemgaerde Wognum" opgestuurd naar de overlegpartners met het verzoek om binnen zes weken een reactie in te dienen.

Er zijn zes vooroverlegreactie ontvangen van de volgende instanties:

- 1. Provincie Noord-Holland;
- 2. Gasunie;
- 3. Regionale Uitvoeringsdienst Noord-Holland Noord (RUDNHN);
- 4. Gemeente Enkhuizen;
- 5. PWN Waterleidingbedrijf Noord-Holland;
- 6. Veiligheidsregio Noord-Holland Noord.

Daarnaast zijn ingezetenen en belanghebbenden in de gelegenheid gesteld een inspraakreactie in te dienen. Hiertoe is het voorontwerpbestemmingsplan gedurende de periode 26 februari 2016 tot en met 7 april 2016 digitaal beschikbaar gesteld via de gemeentelijke website [www.medemblik.nl](http://www.medemblik.nl/) en is een papieren versie beschikbaar gesteld om in te zien in het gemeentehuis van Medemblik. Tijdens de periode van vooroverleg en inspraak is tevens op dinsdag 8 maart 2016 een inloopmiddag gehouden voor belangstellenden.

Er zijn twee inspraakreacties ontvangen van:

- 1. De Werkgroep Veilig Verkeer Bloesemgaerde;
- 2. De heer Schoenmaker en de heer Koeman, vertegenwoordigers Kerkweg-Oost.

De overleg- en inspraakreacties zijn opgenomen in bijlage 5 bij deze toelichting. Hieronder zal per overleg- en inspraakreactie allereerst iedere reactie kort worden weergegeven. Vervolgens volgt het antwoord hierop.

# **Vooroverleg**

# 1. Provincie Noord-Holland, gedateerd 2 maart 2016.

# *Overlegreactie*

Gezien de situering van het plangebied en de vigerende planologische situatie zijn er geen provinciale belangen in het geding. Het voorontwerpbestemmingsplan geeft de provincie derhalve geen aanleiding tot het maken van opmerkingen.

# *Antwoord*

*We nemen kennis van het standpunt van de provincie Noord-Holland. Het bestemmingsplan wordt niet gewijzigd.*

# 2. Gasunie, gedateerd 29 februari 2016.

# *Overlegreactie*

Het plan is door de Gasunie getoetst aan het huidige externe veiligheidsbeleid van het Ministerie van I&M voor hun aardgastransportleidingen, zoals bepaald in het per 1 januari 2011 in werking getreden Besluit externe veiligheid buisleidingen (Bevb). Op grond van deze toetsing komt de Gasunie tot de conclusie dat het plangebied buiten de 1% letaliteitsgrens van hun dichts bij gelegen leiding valt. Daarmee staat vast dat deze leiding geen invloed heeft op de verdere planontwikkeling.

# *Antwoord*

*We nemen kennis van het standpunt van de Gasunie. Het bestemmingsplan wordt niet gewijzigd.*

# 3. Regionale Uitvoeringsdienst Noord-Holland Noord, gedateerd 9 maart 2016.

# *Overlegreactie*

De RUDNHN geeft advies op de milieuparagrafen opgenomen in het voorontwerpbestemmingsplan. Ten aanzien van de paragrafen bodem, geluid, en duurzaamheid zijn de adviezen al opgenomen in de toelichting, maar wijst de RUDNHN op het feit dat in verband met de 23 toegevoegde woningen nog een aanvullend bodemonderzoek uitgevoerd moet worden. De RUDNHN benadrukt dat het eerdere advies van 4 december 2015 van kracht blijft voor het aspect geluid en dat er aandacht moet zijn voor het onderdeel duurzaamheid.

In het advies ten aanzien van externe veiligheid staat dat het plangebied zich niet bevindt in het invloedsgebied van activiteiten met gevaarlijke stoffen. Externe veiligheid zal daarom geen belemmering vormen voor het toevoegen van 23 woningen aan het plangebied. Wel dient de berekening van het groepsrisico en het plaatsgebonden risico aangepast te worden. Hiervoor is een verouderde methode gehanteerd.

De toetsing aan de Natuurbeschermingswet en de Flora- en faunawet heeft voldoende plaatsgevonden. Wanneer er werkzaamheden aan de watergangen gaan plaatsvinden, zal de quickscan uitgebreid moeten worden met een eenvoudig visonderzoek.

# *Antwoord*

*De tekst van de toelichting is voor wat betreft externe veiligheid (4.8) en natuur (4.7) aangepast.*

4. Gemeente Enkhuizen, gedateerd 11 maart 2016.

# *Overlegreactie*

Bedoeld voorontwerpbestemmingsplan geeft de gemeente Enkhuizen geen aanleiding tot het maken van op- en of aanmerkingen.

# *Antwoord*

*We nemen kennis van het standpunt van de gemeente Enkhuizen. Het bestemmingsplan wordt niet gewijzigd.*

# 5. PWN Waterleidingbedrijf Noord-Holland, gedateerd 9 maart 2016.

# *Overlegreactie*

PWN Waterleidingbedrijf Noord-Holland verzoekt ter veiligstelling van in het plan aan te leggen c.q. aanwezige leidingen de voorwaarden in acht te nemen die openbare nutsbedrijven moeten stellen om hun taak in het algemeen belang te kunnen uitoefenen. Een zeer belangrijke voorwaarde is het beschikbaar stellen van voldoende ruimte in openbare grond voor het ondergronds verkeer. Deze ruimte dient vrij te zijn van bomen en stekelige beplanting, terwijl de overige beplanting van dien aard dient te zijn dat het leidingnet van PWN te allen tijde goed bereikbaar blijft. Ingeval de leidingstrook voorzien wordt van verharding, dient deze verharding 'open' te zijn. Tevens dient het leidingtracé vrij te blijven van opslag en dergelijke. In dit kader wijst PWN op de Nederlandse NEN 7171-1 en de praktijkrichtlijn NPR 7171-2. Onderdeel hiervan vormt een standaard dwarsprofiel voor een woonstraat en een industriegebied.

# *Antwoord*

*Met het verzoek van PWN zal bij de verdere plantonwikkeling rekening worden gehouden.*

PWN vraagt aandacht voor het volgende. Het PWN-distributienet ten behoeve van de te realiseren nieuwbouw wordt ontworpen op de drinkwatervraag. Vervolgens wordt in overleg met de brandweer (gemeente) bestudeerd of het verzoek om bluswater (op de diverse locaties in het plan) in het ontwerp kan worden ingepast. In de gevallen dat dit niet kan worden gehonoreerd, dient de brandweer (gemeente) naar een alternatieve bluswatervoorziening uit te zien. PWN attendeert erop dat alternatieven, naar hun inschatting, in een zeer vroeg stadium ontwikkeld dienen te worden zodat er voldoende financiële middelen voor vrijgemaakt kunnen worden.

# *Antwoord*

*In zeer vroeg stadium van planontwikkeling zal met PWN in overleg worden getreden over bluswatervoorzieningen.*

PWN vraagt aandacht voor het standaarddocument VANN. Dit document is door de nutsbedrijven in Noord-Holland opgesteld ten behoeve van de aanleg van voorzieningen in nieuwbouwgebieden.

#### *Antwoord*

*De gemeente houdt rekening met het toepassen van het standaarddocument VANN.*

PWN geeft aan dat in het belang van de volksgezondheid in het plan gelegen gronden geen gevaarlijke stoffen mogen bevatten, die na leidingaanleg in het drinkwater terecht kunnen komen. Zonder tegenbericht neemt PWN aan dat in het onderhavige plan geen vervuilde gronden aanwezig zijn.

# *Antwoord*

*De toe te passen gronden worden onderzocht op de geschiktheid in het kader van de volksgezondheid. Zonder tegenbericht mag PWN aannemen dat er in het onderhavige plan geen vervuilde gronden aanwezig zijn.*

# 6. Veiligheidsregio Noord-Holland Noord.

#### *Overlegreactie*

De Veiligheidsregio geeft aan dat nabij het plangebied geen gevaarlijke stoffen over de weg worden vervoerd en bij bedrijven gebruikt. De conclusie van de Veiligheidsregio is dat er geen (toenemende) relevante risico's ten aanzien van externe veiligheid zijn.

#### *Antwoord*

*We nemen kennis van het standpunt van de Veiligheidsregio Noord-Holland Noord. Het bestemmingsplan wordt niet gewijzigd.*

De Veiligheidsregio geeft aan dat het toetsingskader voor de bereikbaarheid van het plangebied voor hulpdiensten en de beschikbaarheid van bluswatervoorzieningen de Handreiking bluswatervoorziening en bereikbaarheid van brandweer Nederland, uitgave november 2012, is. De Veiligheidsregio adviseert het Team Oost van de Regionale Brandweer te betrekken bij de uitwerking van deze aspecten.

# *Antwoord*

*Bij de uitwerking van de aspecten bluswatervoorziening en bereikbaarheid hulpdiensten zal de regionale brandweer worden betrokken.*

#### **Inspraak**

- 1. De Werkgroep Veilig Verkeer Bloesemgaerde.
- 2. De heer Schoenmaker en de heer Koeman, vertegenwoordigers Kerkweg-Oost.

# *Inspraakreactie*

Inspraakreactie 1 en inspraakreactie 2 verzoeken de gemeente een integrale oplossing te vinden voor de onveilige verkeersituatie en geluidbelasting op en rond de Kerkweg. Zij geven aan dat het nieuwe initiatief een verkeersaantrekkende werking zal hebben bovenop de huidige situatie. Daarom verzoeken zij de gemeente als onderdeel van dit herziene bestemmingsplan gebruik te maken van een integraal verkeerskundige en milieukundige onderbouwing.

In de inspraakreacties wordt tevens aangegeven dat de huidige aanpak van de gebiedsontwikkeling alles weg heeft van een salamitactiek. Volgens hen wordt voor ieder deel een plan gemaakt op basis van nieuwe of gewijzigde uitgangspunten, regelgeving en normen. De basis (Kerkweg met infrastructuur) is echter niet aangepast. Hierdoor is het tevens onoverzichtelijk, het zorgt ervoor dat de verschillende onderdelen niet op elkaar aansluiten. Het inpassen van het MFC in de woonwijk, de later ingepaste rotonde op de oorspronkelijke situatie van de Kerkweg met de nieuwe wijk en het MFC, zijn daar actueel bewijs van.

Er wordt tevens aangegeven dat wanneer er een generieke herziening van het bestemmingsplan voor de Bloesemgaerde, inclusief het MFC en sportvelden, wordt opgesteld daarin mobiliteit en milieu gedegen onderbouwd kan worden op basis van de juiste tellingen. Op die manier zou er een mogelijkheid zijn om de verkeersveiligheid te verbeteren en daarbij eveneens aandacht te hebben voor de geluidsbelasting aan de gevels van bestaande en nieuwe woningen.

# *Antwoord*

*Ten tijde van de vaststelling van het geldende bestemmingsplan "Bloesemgaerde Wognum" is een integrale afweging gemaakt ten aanzien van verkeer en geluid. Deze afweging heeft betrekking op het volledige plangebied met alle daarin opgenomen functies (wonen, maar ook het MFC) en bevat derhalve reeds een volledige integrale onderbouwing op het punt van verkeer en geluid. Nu er een wijziging in het plangebied optreedt (toevoeging van woningen), moet met de herziening van het bestemmingsplan worden aangetoond dat het plan op onder andere de aspecten verkeer en geluid uitvoerbaar is.*

*Wat betreft de toename van het aantal verkeersbewegingen door de extra woningen is aangetoond dat deze zeer beperkt is. De toevoeging van 23 woningen betekent een toename van 145 mvt/etmaal. Dit komt neer op 3,6 % extra motorvoertuigbewegingen. De conclusie is dan ook dat de toevoeging van 23 woningen niet leidt tot een significante toename van het aantal verkeersbewegingen en de toename van het verkeerslawaai beperkt zal zijn.*

*Op grond van de Wet geluidhinder (Wgh) moet bij de vaststelling van een bestemmingsplan, waarbij nieuwe geluidsgevoelige bestemmingen worden gerealiseerd binnen een geluidszone van een weg, onderzoek worden gedaan naar de geluidsbelasting op de toekomstige gevels (art. 73 Wgh). Om inzicht te krijgen in de geluidsbelasting op de toekomstige gevels is dan ook een*  *akoestisch onderzoek uitgevoerd. Uit het onderzoek blijkt dat op basis van de berekende geluidscontouren wordt verwacht dat na verkaveling van het gebied de maximale geluidsbelasting op de gevel van één woning maximaal 53 dB zal zijn. Voor deze woning nabij de rotonde op de Kerkweg wordt een hogere waarde vastgesteld. De gecumuleerde geluidbelasting ter plaatse van de gevels van de woningen wordt bij de bouw van de woningen, in het kader van de aanvraag van de omgevingsvergunning, gecontroleerd.*

*Deze onderzoeksverplichting geldt echter niet voor de bestaande woningen (art. 76, lid 3 Wgh). Dit zou anders zijn als er met het bestemmingsplan de aanleg of een wijziging van een weg wordt mogelijk gemaakt. Met dit plan worden woningen mogelijk gemaakt. Dit is dan ook de reden dat in het kader van dit bestemmingsplan geen onderzoek is en hoeft te worden uitgevoerd naar de geluidsbelasting op de gevels van de bestaande woningen aan de Kerkweg.*

*In het kader van de herziening van het bestemmingsplan is dus aangetoond dat het plan uitvoerbaar is als het gaat om de aspecten verkeer en geluid. Door XTNT is het rapport "Verkeersveiligheid Kerkweg en rotonde Kerkweg-Conferencelaan" (definitief 19 februari 2016) opgesteld. In dit rapport is onderzoek gedaan naar de verkeersveiligheid van de Kerkweg en de rotonde Kerkweg-Conferencelaan. Ook XTNT concludeert in hun rapport dat ten aanzien van de toename van verkeer de 210 woningen en het MFC ongeveer 1.700 auto's generen die van/naar de Kerkweg rijden via de rotonde. De totale verkeersbelasting van de Kerkweg 'oost' (tussen rotonde en Verlengde Kerkweg) komt daarmee op gemiddeld 3.400 voertuigen per dag. Zowel de Kerkweg als de rotonde Kerkweg-Conferencelaan-Stolphoevelaan hebben (ruim) voldoende capaciteit om deze hoeveelheid verkeer te verwerken, ook na de toename van het aantal woningen.*

*Uit het rapport wordt ook duidelijk dat ondanks de voldoende capaciteit verkeersproblemen worden ervaren. De verkeersproblemen doen zich met name voor op de rotonde tijdens piekmomenten en door de combinatie van verschillende verkeersdeelnemers (automobilisten, fietsers, voetgangers). Uit het rapport blijkt dat deze problemen zich voornamelijk voordoen in verband met de verkeersaantrekkende werking van de functies in het bestaande MFC. Maar er is ook zeker een verband met verkeersgedrag van mensen.*

*In het rapport van XTNT zijn aanbevelingen opgenomen om de verkeersveiligheid te verbeteren door de inrichting van de Kerkweg aan te passen en de zichtbaarheid en de inrichting van de rotonde te verbeteren. Het college heeft ermee ingestemd om de aanbevelingen uit het rapport mee te nemen in het proces van de planvorming voor de herstructurering van de Kerkweg. In de meerjarenplanning is de reconstructie van de Kerkweg opgenomen in het jaar 2017. In de tweede helft van 2016 zal in overleg met de bewoners aan de Kerkweg een uitvoeringsplan worden opgesteld. In dit plan zal rekening gehouden worden met de aanbevelingen uit het rapport.*

*Gelet op de beperkte toename van het aantal woningen in de 'Bloesemgaerde' vormen de opstelling van het uitvoeringsplan en de uitvoering van de herstructurering van de Kerkweg geen voorwaarden voor de herziening van het bestemmingsplan "Bloesemgaerde Wognum". De aanbevelingen uit het onderzoek zijn met name gericht op het vergroten van de veiligheid en het oplossen van onveilige situaties op de Kerkweg en bij de rotonde, maar leiden niet tot wijzigingen in de ontsluitingsstructuur van het plan en de bijbehorende bestemmingen.*

*De opstelling en de resultaten van het onderzoek van XTNT worden opgenomen in de toelichting van het bestemmingsplan.*

Daarnaast verzoeken de vertegenwoordigers Kerkweg-Oost, inspraakreactie 2, de oorspronkelijke hoogten te handhaven. In de regels, artikel 5 Wonen-2, 5.2.1 g, wordt een goothoogte van 7 respectievelijk 12 meter genoemd. Zij geven aan dat dit niet past en afwijkt van de regels genoemd in het oorspronkelijke plan. Hierdoor ontstaan ongelijke en voor de vertegenwoordigers hun uitzicht zeer belemmerende gebouwen.

# *Antwoord*

*De maximale goot- en nokhoogte van de woningen wordt teruggebracht naar de oorspronkelijke hoogten in het geldende bestemmingsplan "Bloesemgaerde Wognum", met de daarin opgenomen afwijkingsmogelijkheden. Op deze wijze blijft een goede aansluiting op het overige gedeelte van het plan gewaarborgd.*

#### **Zienswijzen**

Het ontwerpbestemmingsplan, met de daarbij behorende stukken, heeft vanaf 10 juni 2016 tot en met 21 juli 2016 gedurende zes weken ter inzage gelegen. Tijdens deze periode heeft een ieder schriftelijk en mondeling kunnen reageren. Er zijn drie zienswijzen ontvangen. Deze zienswijzen zijn samengevat en beantwoord in de reactienota op zienswijzen, die is opgenomen in bijlage 6 bij deze toelichting. De zienswijzen hebben niet geleid tot een aanpassing van het bestemmingsplan.

# **Vaststelling**

De gemeenteraad van de gemeente Medemblik heeft het bestemmingsplan "Herziening Bloesemgaerde Wognum" op 3 november 2016 ongewijzigd vastgesteld. Het vaststellingsbesluit is opgenomen bij het digitale bestemmingsplan op [www.ruimtelijkeplannen.nl.](http://www.ruimtelijkeplannen.nl/)