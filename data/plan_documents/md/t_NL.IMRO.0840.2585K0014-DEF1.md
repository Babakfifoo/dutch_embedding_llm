# GEMEENTE RUCPHEN BESTEMMINGSPLAN "KOM ZEGGE, ONZE LIEVE VROUWESTRAAT ONG. TUSSEN 163 EN 167"

# TOELICHTING

## **INHOUD**

| 1.<br>1.1<br>1.2<br>1.3<br>1.4        | INLEIDING<br>Aanleiding en doel<br>Ligging en begrenzing plangebied<br>Vigerend bestemmingsplan<br>Leeswijzer |                                                                                                                                                       | 3<br>3<br>4<br>5<br>5            |
|---------------------------------------|---------------------------------------------------------------------------------------------------------------|-------------------------------------------------------------------------------------------------------------------------------------------------------|----------------------------------|
| 2.<br>2.1<br>2.2<br>2.3<br>2.4        | GEBIEDSPROFIEL<br>Inleiding<br>Gemeente Rucphen<br>De kern Zegge<br>Huidig gebruik plangebied                 |                                                                                                                                                       | 6<br>6<br>6<br>6<br>6            |
| 3.<br>3.1<br>3.2<br>3.3               | PROJECTPROFIEL<br>Inleiding<br>Ruimtelijke structuur<br>Verkeer en parkeren                                   |                                                                                                                                                       | 9<br>9<br>9<br>9                 |
| 4.<br>4.1<br>4.2                      | BELEIDSKADER<br>Inleiding<br>Rijksbeleid                                                                      |                                                                                                                                                       | 11<br>11<br>11                   |
|                                       | 4.2.1<br>4.2.2                                                                                                | Structuurvisie Infrastructuur en Ruimte (SVIR), 2012<br>Besluit en ministeriële regeling algemene regels                                              | 11                               |
|                                       | 4.2.3                                                                                                         | ruimtelijke ordening (Barro, Rarro), 2012<br>Ladder voor duurzame verstedelijking (art. 3.1.6 lid<br>2 Bro), 2012                                     | 12<br>13                         |
| 4.3                                   |                                                                                                               | Provinciaal beleid                                                                                                                                    | 14                               |
|                                       | 4.3.1<br>4.3.2                                                                                                | Structuurvisie ruimtelijke ordening – partiële<br>herziening 2014<br>Verordening ruimte 2014 (actualisatie 2017)                                      | 14<br>15                         |
| 4.4                                   |                                                                                                               | Gemeentelijk beleid                                                                                                                                   | 18                               |
|                                       | 4.2.1<br>4.4.2<br>4.4.3<br>4.4.4                                                                              | Structuurvisie Rucphen 2030<br>Visiedocument Groenbeleid Rucphen, 2008<br>Groenstructuurplan 'Landschap onthuld', 2010<br>Woonvisie Rucphen 2013-2018 | 18<br>19<br>21<br>22             |
| 5.<br>5.1<br>5.2<br>5.3<br>5.4<br>5.5 | Inleiding<br>Bodem<br>Water<br>Cultuurhistorie<br>Archeologie                                                 | PLANOLOGISCH RELEVANTE (MILIEU)ASPECTEN                                                                                                               | 23<br>23<br>23<br>24<br>27<br>30 |

| 5.6  | Natuur                                                                                                                                  |                |
|------|-----------------------------------------------------------------------------------------------------------------------------------------|----------------|
| 5.7  | Bedrijven en milieuzonering                                                                                                             |                |
| 5.8  | Geluid                                                                                                                                  |                |
| 5.9  | Externe veiligheid                                                                                                                      |                |
|      | 5.9.1<br>Inrichtingen en externe veiligheid<br>5.9.2<br>Transport en externe veiligheid<br>5.9.3<br>Externe veiligheid en buisleidingen | 38<br>39<br>40 |
| 5.10 | Luchtkwaliteit                                                                                                                          | 40             |
| 5.11 | Geurhinder                                                                                                                              | 42             |
| 5.12 | Kabels en leidingen                                                                                                                     | 43             |
| 5.13 | Besluit m.e.r.                                                                                                                          | 43             |
| 6.   | JURIDISCHE PLANTOELICHTING                                                                                                              | 45             |
| 6.1  | Inleiding                                                                                                                               | 45             |
| 6.2  | Opbouw van de regels                                                                                                                    | 45             |
| 6.3  | Bestemmingsplanregels                                                                                                                   | 45             |
| 7.   | ECONOMISCHE UITVOERBAARHEID                                                                                                             | 48             |
| 7.1  | Inleiding                                                                                                                               | 48             |
| 7.2  | Toepassing Grondexploitatiewet                                                                                                          | 48             |
| 7.3  | Economische uitvoerbaarheid                                                                                                             | 48             |
| 8.   | MAATSCHAPPELIJKE UITVOERBAARHEID                                                                                                        | 49             |
| 8.1  | Inleiding                                                                                                                               | 49             |
| 8.2  | Overleg en inspraak                                                                                                                     | 49             |

*Bijlagen bij deze ruimtelijke onderbouwing:* 

- *Bijlage 1: Agel Adviseurs (2017): Verkennend bodemonderzoek Onze Lieve Vrouwestraat 167 te Zegge*
- *Bijlage 2: Agel Adviseurs (2017): Quickscan natuurwetgeving Onze Lieve Vrouwestraat 167 te Zegge.*
- *Bijlage 3: Agel Adviseurs (2017): Akoestisch onderzoek wegverkeerslawaai Onze Lieve Vrouwestraat 167 te Zegge.*
- *Bijlage 4: Standaardadvies veiligheidsregio.*
- *Bijlage 5: Overlegreacties.*

# GEMEENTE RUCPHEN BESTEMMINGSPLAN "KOM ZEGGE, ONZE LIEVE VROUWESTRAAT ONG. TUSSEN 163 EN 167"

# **1. INLEIDING**

### **1.1 Aanleiding en doel**

De initiatiefnemer is eigenaar van de woning aan de Onze Lieve Vrouwestraat 167 te Zegge. Het betreft een woonboerderij met daarbij een flinke huiskavel. De bestaande woning is veel te groot geworden voor de bewoners en zij hebben het plan opgevat om op hun eigen grond een nultredewoning te bouwen en de bestaande woning op nr. 167 te verkopen. Bij de huisnummering lijkt er al rekening gehouden met de mogelijkheid ter plaatse een nieuwe woning te bouwen, want de gewenste bouwkavel ligt tussen nummer 163 en 167 in. Hierna zal, als het over de gewenste bouwkavel of de gewenste woning gaat, veelvuldig worden verwezen naar "O.L.Vrouwestraat ong. tussen 163 en 167".

De locatie is gelegen in het bestemmingsplan "Kom Zegge" en heeft daarin de bestemming Wonen. Er is een bouwvlak aangegeven ter plaatse van de woning O.L.Vrouwestraat 167, waarbinnen de bestaande woning ligt. Er is geen bouwvlak aangegeven op de gewenste locatie.

Betrokkenen hebben een principeaanvraag gedaan om de bouw van de nieuwe woning mogelijk te maken. Burgemeester en wethouders hebben daarop gereageerd met hun schrijven d.d. 12 januari 2017 (ref. AZ16/018643- UA17/200855309). Daarin is aangegeven dat het college bereid is onder voorwaarden principemedewerking te verlenen aan het verzoek. Met de gestelde voorwaarden is in het navolgende rekening gehouden.

**Figuur 1 - Situering plangebied.**

### **1.2 Ligging en begrenzing plangebied**

**Figuur 2 - Luchtfoto van het plangebied; het plangebied is rood omrand (bron: Google Earth, geraadpleegd 170602).**

Het plangebied is gelegen in de kern van Zegge in de gemeente Rucphen. Voorliggend plangebied is gelegen ten westen van de Onze Lieve Vrouwestraat, de hoofdstraat van Zegge.

**Figuur 3 - Begrenzing plangebied** 

### **1.3 Vigerend bestemmingsplan**

Binnen het plangebied vigeert thans het bestemmingsplan "Kom zegge".

**Figuur 4 - Vigerend bestemmingsplan 'Kom Zegge'; het plangebied heeft de enkelbestemmingen 'Wonen' en 'Tuin' en verder de dubbelbestemming 'Waarde archeologie 5'** 

Binnen het plangebied geldt de bestemming 'wonen' en 'tuin'. Binnen het plangebied is géén bouwvlak aangegeven. Volgens het geldende bestemmingsplan kan een nieuwe woning, zoals betrokkenen wensen, niet worden gerealiseerd. Daarom is een aanvraag ingediend om het bestemmingsplan te veranderen, zodat er een nieuw bouwvlak wordt aangegeven en de gewenste woning wel gebouwd kan worden. Burgemeester en wethouders hebben hier in beginsel en onder voorwaarden mee ingestemd.

### **1.4 Leeswijzer**

In hoofdstuk 2 wordt het gebiedsprofiel beschreven van de omgeving waarin het planvoornemen plaats gaat vinden. Allereerst wordt de gemeente Rucphen en de kern Zegge nader toegelicht, waarna ingezoomd wordt op het huidig gebruik van het plangebied. In hoofdstuk 3 wordt het projectprofiel van het planvoornemen toegelicht. In hoofdstuk 4 is het planvoornemen getoetst aan het beleid op nationaal, provinciaal en gemeentelijk niveau. Hoofdstuk 5 heeft betrekking op de planologisch relevante (milieu)onderzoeken. In hoofdstuk 6 wordt het juridisch plan (verbeelding en regels) nader toegelicht. In hoofdstuk 7 wordt een verantwoording gegeven van de economische uitvoerbaarheid.

# **2. GEBIEDSPROFIEL**

### **2.1 Inleiding**

In dit hoofdstuk wordt de ruimtelijke structuur van het plangebied beschreven, aan de hand van een korte (historische) beschrijving van de gemeente Rucphen en de dorpskern Zegge. Daarnaast wordt een beschrijving gegeven van de huidige inrichting en het gebruik van het plangebied.

### **2.2 Gemeente Rucphen**

Het plangebied is gelegen in de gemeente Rucphen, een landelijke gemeente in het westen van de provincie Noord-Brabant. De gemeente telt 22.399 inwoners (CBS, 2017). De gemeente bestaat uit de kernen Rucphen, Sprundel, Schijf, Rucphen en Zegge. Binnen de gemeente Rucphen zijn veel verschillen in het ruimtelijk structuurbeeld aanwezig; iedere dorpskern heeft zijn eigen karakter.

### **2.3 De kern Zegge**

In 1125 was de omgeving van wat nu wordt aangeduid als Zegge, nog onbebouwd en onbewoond. Het gebied werd aangeduid als "Thurlicht-ter-Venne" en bestond uit venen en woeste gronden. Het lag in het grensgebied tussen Breda en het daarvan afgesplitste Bergen op Zoom. Bij de regeling van de grensgeschillen tussen beide gebieden in 1291 viel het gebied toe aan Bergen op Zoom. In 1458 werd de grens definitief geregeld. Het huidige Zegge, toen "Land van Bergen boven den Nieuwenberg" genaamd, bleef bij Bergen op Zoom. Gedurende de 18e eeuw werd de naam "Den Lande van Zegge" meer en meer gebruikelijk.

Ondertussen was men begonnen met de veenwinning in het gebied. In 1290 werd 300 bunder grond door Raso I van Gaveren, Heer van Breda, uitgegeven aan Gerard de Spiekere. Ten behoeve van de vervening werden vaarten aangelegd en werd de veenlaag die het gebied bedekte, afgegraven. Daarna bleef er een vrij arme zandgrond over, die vervolgens in gebruik werd genomen voor de landbouw. In de 14e eeuw was er voor het eerst sprake van bewoning in Zegge. In 1687 woonden er ongeveer 300 mensen, een aantal dat eeuwenlang vrijwel gelijk bleef. Zegge vormde een zelfstandige heerlijkheid met een eigen schepenbank. Deze werd voorgezeten door de drossaard van het oostkwartier van Bergen op Zoom. De schepenbank bezat de hoge jurisdictie.

Zegge was geen zelfstandige parochie, maar beschikte wel over een eigen kapel. Naar verluidt zou deze Mariakapel na de Sint-Elisabethsvloed van 1421 door een schipper zijn opgericht. Dit zou een dankkapel geweest zijn naar aanleiding van zijn behouden thuiskomst. De kapel werd schriftelijk voor het eerst vermeld in 1459. Later zou een nieuwe kapel zijn gebouwd, gewijd aan Maria Boodschap, die in 1615 wordt beschreven. De kapel trok veel bedevaartgangers.

Het dorp telde in 2016: 1.965 inwoners (CBS). Het onderhavige plangebied is gelegen nabij de noordelijke rand van de kern.

### **2.4 Huidig gebruik plangebied**

Het plangebied is gelegen aan de hoofdweg van de kern Zegge. Het behoort bij een voormalige agrarische bedrijfswoning met voormalig agrarisch erf.

Dat gebouw is thans in gebruik als (burger)woning. Het perceel is ingericht en in gebruik als tuin.

**Figuur 5 - Bestaande woning Onze Lieve Vrouwestraat 167, gezien vanaf de Onze Lieve Vrouwestraat (bron: Google Streetview, augustus 2016).** 

**Figuur 6 - Bestaande situatie in het plangebied vanaf de Onze Lieve Vrouwestraat – waar de nieuwe woning is gepland (bron: Google Streetview, augustus 2016).** 

#### *Bebouwingsstructuur*

De bestaande woning waartoe het plangebied behoort maakt deel uit van een oud bebouwingslint langs de Onze Lieve Vrouwestraat, dat onderdeel is van de bebouwde kom van Zegge. Het bebouwingslint bestaat uit bebouwing uit diverse perioden. De woning naast het plangebied is een voormalige agrarische bedrijfswoning. Het gebouw is herkenbaar als een langgevelboerderij van het type dat traditioneel in deze streek werd gebouwd.

#### *Groenstructuur*

Het plangebied waar de nieuwe woning is gepland, bestaat uit tuin. Er is geen openbare groenstructuur aanwezig.

#### *Ontsluitingsstructuur en parkeren*

De bestaande woning waartoe het plangebied thans nog behoort, wordt ontsloten via de Onze Lieve Vrouwestraat, een tweebaansweg die de hoofdontsluiting vormt van de kern Zegge. Verder is er een ontsluiting aanwezig op de Heesterbosstraat, een zijstraat van de Onze Lieve Vrouwestraat. Het parkeren voor de betreffende woning vindt geheel op eigen terrein plaats. De plaats van de nieuwe woning wordt nu nog ontsloten via de inrit van de bestaande woning op de Onze Lieve Vrouwestraat.

# **3. PROJECTPROFIEL**

### **3.1 Inleiding**

In dit hoofdstuk wordt de planopzet van voorliggende ontwikkeling uiteengezet, evenals de stedenbouwkundige structuur. Het betreft hier een beschrijving van het beoogde programma van de ontwikkeling en de verschillende structuren die de herontwikkeling vorm gaan geven. Als laatste wordt in dit hoofdstuk nader ingegaan op het aspect verkeer en parkeren.

**Figuur 7 – Toekomstige situatie; tussen de bestaande woningen op nr. 163 en 167 zal een nieuwe woning worden gebouwd. Aan de voorzijde is voldoende ruimte voor twee parkeerplaatsen op eigen terrein.** 

### **3.2 Ruimtelijke structuur**

#### *Programma*

Naast de bestaande woning Onze Lieve Vrouwestraat nr. 167 zal een nieuwe woning worden gebouwd. Daartoe wordt het zuidelijk deel van het bestaande perceel afgescheiden. Het perceel wordt aan de straatzijde 14,10 m breed. Aan de zuidzijde bedraagt de afstand van de nieuwe woning tot de perceelsgrens 2 m, aan de noordzijde 2,5 m. De voorgevel zal op 10 m van de voorste perceelsgrens worden geplaatst, zoals in Figuur 7 is weergegeven.

### **3.3 Verkeer en parkeren**

#### *Toetsingskader*

De gemeente Rucphen heeft in haar 'Nota Parkeernomen' uniforme parkeernormen vastgelegd die een duidelijke richting geven aan de mate van faciliteren van parkeervoorzieningen bij nieuwe ruimtelijke ontwikkelingen. De Nota Parkeernormen 2017, vastgesteld op 31 mei 2017. is bedoeld als normenkader van de gemeente. De Nota moet worden gebruikt als kader voor de externe partijen (projectontwikkelaars, adviesbureaus, woningbouwverenigingen, -corporaties, makelaars e.d.) en door de gemeente zelf.

Voor elke functie geldt een eigen kader van parkeernormen. In de Nota Parkeernomen wordt onderscheid gemaakt naar functies die gegroepeerd kunnen worden naar een viertal hoofdfuncties, namelijk wonen, werken, detailhandel en overig. Wanneer er meerdere functies (wonen, medisch, etc.) deel uitmaken van een ontwikkeling kan er sprake zijn van dubbelgebruik van parkeerplaatsen. Het is dan niet altijd noodzakelijk om in een gebied de som van de vraag naar parkeerplaatsen van de afzonderlijke functies aan te leggen. Dubbelgebruik wordt bepaald op basis van aanwezigheidspercentages, zoals opgenomen in het parkeernormenbeleid van de gemeente Rucphen.

#### *Beoordelingskader*

De kern Zegge behoort tot de stedelijkheidsgraad 'niet-stedelijk'. Gelet op de omvang van de dorpen in de gemeente Rucphen worden de kernen ingedeeld in twee zones: centrum en schil/overloopgebied. Voor de kernen Schijf en Zegge alsmede voor de Nijverhei kan vanwege de omvang worden volstaan met de zone "centrum".

| Koop, vrijstaand (per woning) |         |                         |              | Aandeel<br>bezoekers |
|-------------------------------|---------|-------------------------|--------------|----------------------|
|                               | Centrum | Overige bebouwde<br>Kom | Buitengebied |                      |
| Parkeernorm (pp)              | 1,8     | 2,3                     | 2,4          | 0,3 pp per<br>woning |
| Verkeersgeneratie             | 7,9     | 8,2                     | 8,2          |                      |

De parkeernota bevat ten aanzien van woningen de volgende normen:

Uit deze tabel blijkt dat bij de woning 1,8, afgerond: 2 parkeerplaatsen op eigen terrein gerealiseerd moeten worden. Het voorerf van de nieuwe woning biedt genoeg ruimte om deze parkeerplaatsen te realiseren.

#### *Verkeersgeneratie*

De geprojecteerde woning is een nieuwe woning binnen de bestaande bebouwde kom. Er is sprake van een niet-stedelijk gebied. De verkeersgeneratie bedraagt 7,9 verkeersbewegingen per etmaal. Gezien de aard en de inrichting van de Onze Lieve Vrouwestraat kan ervan uit worden gegaan dat deze straat deze geringe toename van de verkeersdruk gemakkelijk aankan.

#### *Conclusie*

Het aspect verkeer en parkeren is geen belemmering voor onderhavig planvoornemen.

# **4. BELEIDSKADER**

### **4.1 Inleiding**

De beleidscontext voor het plangebied wordt gevormd door landelijke, provinciale, en gemeentelijke beleidsrapportages. In dit hoofdstuk is het relevante beleid samengevat.

### **4.2 Rijksbeleid**

#### **4.2.1 Structuurvisie Infrastructuur en Ruimte (SVIR), 2012**

#### *Toetsingskader*

Op 13 maart 2012 is de Structuurvisie Infrastructuur en Ruimte (SVIR) van kracht geworden. Deze structuurvisie vormt de uitwerking van de ambities van het Rijk, op basis van haar verantwoordelijkheden, in Rijksdoelen en daarmee samenhangende nationale belangen op het gebied van een samenhangend ruimtelijk en mobiliteitsbeleid. Het Rijk heeft tot doel Nederland concurrerend, bereikbaar, leefbaar en veilig te maken in een periode van economische conjunctuurschommelingen, klimaatverandering en toenemende regionale verschillen. Aanleiding voor het vaststellen van de visie is de constatering dat het voorheen geldende ruimtelijke Rijksbeleid onvoldoende bijdroeg aan het behalen van deze doelen, onder meer door het veroorzaken van bestuurlijke drukte, ingewikkelde regelgeving en een te sectorale blik op vraagstukken. Om dit te keren brengt het Rijk de ruimtelijke ordening zo dicht mogelijk bij diegene die het aangaat en laat het meer over aan gemeenten en provincies.

Het Rijk onderscheidt thans nog dertien nationale belangen; uitsluitend op basis van deze belangen intervenieert het Rijk in de ruimtelijke ordening. Een groot deel van deze belangen leidt tot het reserveren van ruimte voor functies. Dit betreft dan bijvoorbeeld het reserveren van ruimte voor waterberging, militaire activiteiten en de uitbreiding van het hoofdwegennet. Deze belangen zijn vastgelegd in het Besluit algemene regels ruimtelijke ordening (Barro) en de Regeling algemene regels ruimtelijke ordening (Rarro). Eén van de belangen die niet leidt tot een ruimtereservering is het belang van een 'zorgvuldige afweging en transparante besluitvorming bij alle ruimtelijke en infrastructurele besluiten'. In het kader van dit belang heeft het Rijk besloten om, ten behoeve van het verminderen van de bestuurlijke drukte en het neerleggen van verantwoordelijkheden bij decentrale overheden, de verstedelijkingsstrategie te wijzigen. Dit houdt in dat het bundelingsbeleid, verdichtingsbeleid, locatiebeleid voor bedrijven en voorzieningen, beleid voor basiskwaliteit, stedelijke netwerken, nationale landschappen en rijksbufferzones is afgeschaft en dat daar slechts één beleidslijn voor terug komt: de 'ladder voor duurzame verstedelijking'. Deze 'ladder' heeft tot doel het principe van vraaggericht programmeren en het principe van zorgvuldig ruimtegebruik bindend voor te schrijven bij de afwegingen van gemeenten en provincies. Dit belang is als procesvereiste vastgelegd in het Besluit ruimtelijke ordening (Bro).

Grondgedachte van de 'ladder' is dat een activiteit op meerdere locaties zou kunnen plaatsvinden en dat vervolgens de planologisch meest juiste locatie gekozen moet worden. Dat gaat uit van de activiteit. Hiermee wordt beoogd om de voorheen bestaande praktijk, waarbij in veel gevallen een bestemming wordt gezocht voor een bepaalde locatie (bv. herbestemmen van een voormalige vuilstortplaats), om te vormen.

#### *Beoordeling*

Voorliggend plangebied is gesitueerd nabij de rand van de bestaande bebouwde kom en buiten een gebied waar van rijkswege een ruimtereservering geldt. Het planvoornemen betreft het toevoegen van één nieuwe woning. Dat is niet strijdig met het rijksbeleid.

#### *Conclusie*

Geconcludeerd kan worden dat het onderhavige plangebied niet gelegen is in een gebied waarvoor van rijkswege een relevante ruimtereservering geldt. Aan de 'ladder voor duurzame verstelijking' wordt navolgend getoetst.

#### **4.2.2 Besluit en ministeriële regeling algemene regels ruimtelijke ordening (Barro, Rarro), 2012**

#### *Toetsingskader*

Het Rijk heeft in de hiervoor genoemde SVIR vastgesteld dat voor een beperkt aantal onderwerpen de bevoegdheid om algemene regels te stellen zou moeten worden ingezet. De SVIR bepaalt welke kaderstellende uitspraken zodanig zijn geformuleerd dat deze bedoeld zijn om beperkingen te stellen aan de ruimtelijke besluitvormingsmogelijkheden op provinciaal en gemeentelijk niveau. Ten aanzien daarvan is een borging door middel van normstelling, gebaseerd op de Wet ruimtelijke ordening, gewenst. Die uitspraken onderscheiden zich in die zin dat van de provincies en de gemeenten wordt gevraagd om de inhoud daarvan te laten doorwerken in de ruimtelijke besluitvorming. Zij zijn dus concreet normstellend bedoeld en worden geacht direct of indirect door te werken tot op het niveau van de lokale besluitvorming, zoals de vaststelling van bestemmingsen wijzigingsplannen.

**Figuur 8 - Radarverstoringsgebieden; het plangebied (aangeduid met een rood sterretje) is gelegen buiten het gebied ex art. 2.2, lid 1 maar binnen het gebied ex art. 2.2 lid 2; daar geldt een maximale hoogte van windturbines van 90 m.** 

Het Besluit algemene regels ruimtelijke ordening (Barro) bevestigt in juridische zin die kaderstellende uitspraken. Op 30 december 2011 is het Barro in werking getreden met daarin een regeling voor een beperkt aantal onderwerpen. Op 1 oktober 2012 is het besluit aangevuld met regels voor de andere beleidskaders uit de SVIR en tevens uit het Nationaal Waterplan en het Derde Structuurschema Elektriciteitsvoorziening. Door de nationale belangen vooraf in bestemmingsplannen te borgen, wordt met het Barro bijgedragen aan versnelling van de besluitvorming bij ruimtelijke ontwikkelingen en vermindering van de bestuurlijke drukte. Een aantal onderwerpen is geregeld in de bij het Barro behorende Regeling algemene regels ruimtelijke ordening (Rarro).

#### *Beoordeling*

Het plangebied is niet gelegen in een gebied waarvoor op basis van het Barro en het Rarro een relevante ruimtereservering geldt. In het radarverstoringsgebied van de radarstations Woensdrecht en Herwijnen, waarin het plangebied is gelegen, geldt een maximale bouwhoogte van 90 meter voor windturbines. Het onderhavige plan voorziet niet in het oprichten van windturbines of andere hoge objecten. Daarnaast wordt niet in een ontwikkeling voorzien die raakt aan een van de nationale belangen.

#### *Conclusie*

De maximaal toegestane bouwhoogtes vanuit het radarverstoringsgebied vormen geen belemmering voor de ontwikkeling in het plangebied. Geconcludeerd kan worden dat onderhavige ontwikkeling passend is binnen de regels zoals gesteld in het Barro en het Rarro.

#### **4.2.3 Ladder voor duurzame verstedelijking (art. 3.1.6 lid 2 Bro), 2012**

#### *Toetsingskader*

Met de inwerkingtreding op 1 oktober 2012 van art. 3.1.6 lid 2 van het Besluit ruimtelijke ordening (Bro) – de 'ladder voor duurzame verstedelijking' – geldt voor alle juridisch bindende ruimtelijke plannen van decentrale overheden die (planologisch) nieuwe stedelijke ontwikkelingen mogelijk maken, een bijzonder procesvereiste. Dit procesvereiste is gebaseerd op één van de nationale belangen als opgenomen in de SVIR, opgesteld door het Rijk. Dit nationale belang houdt in dat, ten behoeve van een goed systeem van ruimtelijke ordening, een zorgvuldige afweging en transparante besluitvorming bij ruimtelijke besluiten plaats dient te vinden. Deze zorgvuldige afweging heeft tot doel om, vanuit een oogpunt van zuinig en zorgvuldig ruimtegebruik, planologisch ongewenste versnippering en een onaanvaardbare leegstand te voorkomen. Het Rijk heeft er voor gekozen om, gedeeltelijk gebaseerd op de al langer geldende SER-ladder uit 1999, het procesvereiste vorm te geven als een determinerend-cumulatief werkende motivatieverplichting. De motivatieverplichting voor ruimtelijke besluiten, die geldt voor de maximale planologische mogelijkheden inclusief flexibiliteitsinstrumenten (waarbij planologische saldering niet per definitie is toegestaan), bestaat uit drie eisen (treden):

- a. er wordt beschreven dat de voorgenomen stedelijke ontwikkeling voorziet in een actuele regionale behoefte;
- b. indien uit de beschrijving, bedoeld in onderdeel a, blijkt dat sprake is van een actuele regionale behoefte, wordt beschreven in hoeverre in die behoefte binnen het bestaand stedelijk gebied van de betreffende regio kan worden voorzien door benutting van beschikbare gronden door herstructurering, transformatie of anderszins, en;
- c. indien uit de beschrijving, bedoeld in onderdeel b, blijkt dat de stedelijke ontwikkeling niet binnen het bestaand stedelijk gebied van de betreffende regio kan plaatsvinden, wordt beschreven in hoeverre wordt voorzien in die behoefte op locaties die, gebruikmakend van verschillende middelen van vervoer, passend ontsloten zijn of als zodanig worden ontwikkeld.

#### *Beoordeling*

In de definitiebepaling voor 'stedelijke ontwikkeling', als opgegeven in art. 1.1.1, eerste lid, aanhef en onder i Bro, luidende een 'ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen' is geen ondergrens opgenomen. Hieruit volgt dat elke stedelijke ontwikkeling, hoe kleinschalig dan ook, in beginsel is onderworpen aan de toepassing van de ladder. De ABRvS heeft daarentegen ten aanzien van een aantal typen (kleinschalige) ontwikkelingen een ondergrens aangenomen. De ondergrens hangt daarbij af van de 'omstandigheden van het geval' en wordt mede bepaald op basis van de aard en omvang van de ontwikkeling, de structuur van de omgeving en de ruimtelijke uitstraling van de ontwikkeling. Recente jurisprudentie toont aan dat een ruimtelijke ontwikkeling van tien nieuwe woningen, niet dient te worden aangemerkt als een 'nieuwe stedelijke ontwikkeling'. Dat betekent dat het oprichten van 1 nieuwe woning zeker niet is aan te merken als een stedelijke ontwikkeling in het kader van de 'ladder voor duurzame verstedelijking' (ABRvS 18 november 2015, ECLI:NL:RVS:2015:3542).

### *Conclusie*

De planontwikkeling is getoetst aan de ladder voor duurzame verstedelijking en voldoet aan de uitgangspunten.

### **4.3 Provinciaal beleid**

### **4.3.1 Structuurvisie ruimtelijke ordening – partiële herziening 2014**

#### *Toetsingskader*

De Structuurvisie Ruimtelijke Ordening (SVRO) is vastgesteld door Provinciale Staten op 1 oktober 2010 en geeft de hoofdlijnen van het provinciaal ruimtelijk beleid tot 2025 (met een doorkijk naar 2040) weer. Belangrijke beleidslijnen in de SVRO zijn het principe van concentratie van verstedelijking, zorgvuldig ruimtegebruik, verantwoord omgaan met de natuurlijke basis en het streven naar robuuste en aaneengeschakelde natuurgebieden. Sinds de vaststelling in 2010 hebben Provinciale Staten diverse besluiten genomen die een verandering brengen in de provinciale rol en sturing, of van provinciaal beleid. Deze besluiten zijn vertaald in de partiële herziening van de structuurvisie in 2014. Op onder andere de volgende onderdelen vindt bijsturing van het beleid plaats: transitie van stad en platteland, intrekken reconstructie- en gebiedsplannen, groenbeleid, samenhangend beleid voor de ondergrond en de transitie naar een zorgvuldige veehouderij. De ongewijzigde provinciale sturingsfilosofie is gebaseerd op vijf rollen: ontwikkelen, ordenen, beschermen, regionaal samenwerken en stimuleren. Twee rollen zijn met name van belang voor onderhavig plan: de ordenende en de beschermende rol.

De ordenende rol gaat uit van het behartigen van ruimtelijke belangen en keuzes. Deze zijn geordend in vier ruimtelijke structuren. De structuren geven een hoofdkoers aan: een ruimtelijk ontwikkelingsperspectief voor een combinatie van functies. Maar ook waar functies worden uitgesloten of welke randvoorwaarden de provincie aan functies stelt. Binnen de structuren is ruimte voor regionaal maatwerk. De vier onderscheidende structuren zijn:

- 1. de groenblauwe structuur: gebieden waar natuur- en waterfuncties behouden en ontwikkeld worden;
- 2. de agrarische structuur: een breed georiënteerde plattelandseconomie, waar landbouw een belangrijke drager is en waar de landbouwfunctie goed is afgestemd op de omgeving;
- 3. de stedelijke structuur: alle grote locaties voor wonen, werken en voorzieningen zoals steden, dorpen en bedrijventerreinen, waar de nadruk ligt op concentratie, zorgvuldig ruimtegebruik, ruimtelijke kwaliteit, verknoping aan infrastructuur en versterking van kennisinnovatieve economie;
- 4. infrastructuur: samenhangend netwerk van wegen, spoorlijnen, vaarwegen, luchthavens en buisleidingen waarbij de nadruk ligt op betere verknoping, bevorderen bereikbaarheid, aandacht voor landschap en goede verdeling over verschillende netwerken.

**Figuur 9 - Structuurvisie 2010 partiële herziening 2014, NL.IMRO.9930.sv2010ph2014 va01; Het plangebied is aangegeven als bestaand stedelijk gebied - kern in het landelijk gebied.** 

Het uitgangspunt van de beschermende rol is zorgvuldig ruimtegebruik. Bij ruimtelijke afwegingen betekent dit dat eerst gekeken wordt naar mogelijkheden voor intensivering of hergebruik op of binnen bestaand bebouwd gebied. De provincie wil nieuw ruimtebeslag zoveel mogelijk voorkomen. Bij ontwikkelingen buiten bestaand bebouwd gebied wil de provincie dat de initiatiefnemer zorgt voor een investering in het landschap om daarmee het verlies aan omgevingskwaliteit te beperken.

#### *Beoordeling*

Het plangebied is aangeduid als bestaand stedelijk gebied - kern in het landelijk gebied. Het planvoornemen bestaat uit het toevoegen van één nieuwe woning. Het betreft geen nieuwe woning in het buitengebied. Dit past in het beleid van de structuurvisie.

#### *Conclusie*

De gewenste ontwikkeling is passend binnen het provinciaal beleid als neergelegd in de Structuurvisie Ruimtelijke Ordening 2010 – partiële herziening 2014.

#### **4.3.2 Verordening ruimte 2014 (actualisatie 2017)**

#### *Inleiding*

In de SVRO zijn de hoofdlijnen van het provinciale beleid voor de komende periode aangegeven. Daarin is voor de doelen en ambities die bereikt moeten worden per onderwerp aangegeven welke instrumenten de provincie wil inzetten. In een aantal gevallen is gekozen voor het instrument 'planologische verordening', bekend als Verordening ruimte. Op 7 februari 2014 is de Verordening ruimte 2014 (hierna te noemen: Vr 2014) vastgesteld door Provinciale Staten. Deze stelt regels aan onder meer de bundeling van stedelijke ontwikkeling, natuurontwikkeling, de ontwikkeling van intensieve veehouderijen, waterberging, cultuurhistorie en het agrarisch gebied. Een geactualiseerde Verordening ruimte 2014 is vastgesteld op 11 juli 2017 (geconsolideerde versie gepubliceerd op 15 juli 2017).

De Verordening ruimte 2014 is opgebouwd volgens het principe van een bestemmingsplan. Dit houdt in dat er zowel 'gebiedsgerichte regels' zijn gesteld als 'algemene regels'. Bij de gebiedsgerichte regels is vervolgens een onderscheid gemaakt naar 'structuren' (basisregels) en 'aanduidingen' (aanvullende of afwijkende regels ten opzichte van de basisregels of andere aanduidingen). Tenslotte zijn er ook een aantal 'procedurele bepalingen'. Aan de hand van deze systematiek wordt onderstaand het plan voor de voorgenomen ontwikkeling getoetst aan de relevante onderdelen uit de Verordening ruimte 2014.

**Figuur 10 - Verordening ruimte 2014 (detail); het plangebied is aangeduid als bestaand stedelijk gebied - kern in het landelijk gebied.** 

#### *Beoordeling*

Voorliggend plangebied is gelegen binnen de structuur 'Bestaand stedelijk gebied - kern in het landelijk gebied'. In de verordening zijn in artikel 4.3 de regels ten aanzien van Nieuwbouw van woningen opgenomen:

- *1. De toelichting bij een bestemmingsplan gelegen in bestaand stedelijk gebied dat voorziet in nieuwbouw van woningen bevat een verantwoording over de wijze waarop:* 
	- *a. de afspraken die daarover zijn gemaakt in het regionaal ruimtelijk overleg bedoeld in artikel 37.4, onder b, worden nagekomen;*
	- *b. de beoogde nieuwbouw zich verhoudt tot de afspraken bedoeld onder a, en tot de beschikbare harde plancapaciteit voor woningbouw.*
- *2. Onder harde plancapaciteit voor woningbouw als bedoeld in het eerste lid, onder b, wordt verstaan de capaciteit voor nieuw te bouwen woningen waarover een gemeente beschikt, die:*
- *a. wordt uitgedrukt in aantallen woningen;*
- *b. is opgenomen in een vastgesteld bestemmingsplan waarvan de bestemming nog niet is verwezenlijkt.*

Het planvoornemen voorziet in de bouw van een nieuwe woning naast een bestaande woning op hetzelfde perceel. De relatie met de afspraken in regionaal verband ten aanzien van nieuwbouw van woningen, is beschreven in paragraaf 4.4, waarin de verhouding met het gemeentelijk woningbouwprogramma uiteen is gezet. In de Regionale Agenda Wonen zijn voor de regio West-Brabant de woningbouwprognoses vastgelegd. Voor de gemeente Rucphen geldt een geprognotiseerde groei van de woningvoorraad 2016 t/m 2025 van 515 woningen. In het gemeentelijk woningbouwprogramma zijn de regionale afspraken verwerkt. Hieruit blijkt dat voldaan wordt aan deze voorwaarde.

#### *Conclusie*

Het planvoornemen is niet in strijd met het bepaalde in de Verordening ruimte 2014 ten aanzien van het bestaand stedelijk gebied.

#### *Hoofdstuk 2 'Algemene regels'*

#### *Toetsingskader*

Een ruimtelijk plan dat voorziet in een ruimtelijke ontwikkeling moet bijdragen aan de zorg voor het behoud en de bevordering van de ruimtelijke kwaliteit van het daarbij betrokken gebied en de naaste omgeving, in het bijzonder aan het principe van zorgvuldig ruimtegebruik. Het gaat hier om vier aspecten:

- a. toepassing van het principe van zorgvuldig ruimtegebruik;
- Het provinciale beleid is al jaren gericht op het bundelen van de verstedelijking en het streven naar zorgvuldig ruimtegebruik. De provincie wil daarmee de groei en de spreiding van het stedelijk ruimtebeslag afremmen en de huidige omvang van het landelijk gebied zoveel mogelijk behouden. Op basis van art. 3.1 Vr 2014 dient een bestemmingsplan dat voorziet in een ruimtelijke ontwikkeling buiten bestaand stedelijk gebied bij te dragen aan de zorg voor het behoud en de bevordering van de ruimtelijke kwaliteit van het daarbij betrokken gebied en de naaste omgeving, in het bijzonder aan het principe van zorgvuldig ruimtegebruik. Uitbreiding van het op grond van het geldende bestemmingsplan toegestane ruimtebeslag is slechts toegestaan mits de financiële, juridische of feitelijke mogelijkheden ontbreken om de beoogde ruimtelijke ontwikkeling binnen dat toegestane ruimtebeslag te doen plaatsvinden. Daarnaast wordt de 'ladder voor duurzame verstedelijking' als vastgelegd in art. 3.1.6 lid 2 Bro van overeenkomstige toepassing verklaard.
- b. gevolgen ontwikkeling voor het plangebied en omgeving; In het bestemmingsplan dient rekening te worden gehouden met de gevolgen van de beoogde ruimtelijke ontwikkeling voor de in het plan begrepen gronden en de naaste omgeving, in het bijzonder wat betreft de bodemkwaliteit, de waterhuishouding, de in de grond aanwezige of te verwachten monumenten, de cultuurhistorische waarden, de ecologische waarden, de aardkundige waarden en de landschappelijke waarden alsmede de op grond van deze verordening toegelaten ruimtelijke ontwikkelingsmogelijkheden.
- c. passendheid omvang beoogde bebouwing in de omgeving; De omvang van de beoogde ruimtelijke ontwikkeling, in het bijzonder wat betreft de omvang van de beoogde bebouwing, dient te passen in de omgeving.
- d. afwikkeling van personen en goederenvervoer;

 Een op de beoogde ruimtelijke ontwikkeling afgestemde afwikkeling van het personen- en goederenvervoer, waaronder een goede aansluiting op de aanwezige infrastructuur van weg, water of spoor, waaronder ook openbaar vervoer, dient te zijn verzekerd.

#### *Beoordeling*

Bij toetsing aan de vier aspecten van de zorgplicht voor ruimtelijke kwaliteit kan het volgende worden gesteld:

- a. *Toepassing van het principe van zorgvuldig ruimtegebruik;*
- Het principe van zorgvuldig ruimtegebruik is van rijkswege vastgelegd in de 'ladder voor duurzame verstedelijking'; het beleid van de provincie Noord-Brabant hieromtrent is overeenkomstig de 'ladder voor duurzame verstedelijking' (zie aldaar). Er vindt geen uitbreiding van het stedelijk gebied plaats, nu de bouw van de nieuwe woning op hetzelfde perceel plaatsvindt als eente handhaven woning (in de tuin van een bestaande woning).
- b. *Gevolgen ontwikkeling voor het plangebied en omgeving*; Toetsing van het planvoornemen aan de fysieke milieuwaarden en de historische kwaliteit van het plangebied en de (directe) omgeving vindt plaats in hoofdstuk 5 van dit bestemmingsplan.
- c. *Passendheid omvang beoogde bebouwing in de omgeving*; De nieuwe woning wordt opgericht naast een bestaande woning op hetzelfde perceel. De omvang is geheel overeenkomstig andere woningen in de omgeving en past in de stedenbouwkundige structuur ter plaatse.
- d. *Afwikkeling van personen en goederenvervoer*; Voorliggend plangebied wordt ontsloten via de Onze Lieve Vrouwestraat. Enkel via deze straat is het voor het verkeer mogelijk de woning in het plangebied te bereiken. Uit de parkeerberekening (paragraaf 3.3) blijkt dat er voldoende parkeerplaatsen aanwezig zullen zijn in het plangebied.

#### *Conclusie*

De beoogde ontwikkelingen in het plangebied zijn passend binnen de Verordening ruimte 2014 (versie 2017) van de provincie Noord-Brabant.

### **4.4 Gemeentelijk beleid**

#### **4.2.1 Structuurvisie Rucphen 2030**

#### *Toetsingskader*

Op 11 december 2013 heeft de gemeenteraad de 'Structuurvisie Rucphen 2030' vastgesteld. In deze structuurvisie geeft de raad zijn visie op de ruimtelijke ontwikkelingen in de toekomst. Hoe moet ons landschap er in de toekomst uit zien? Waar mag worden gebouwd, of herontwikkeld? Wat moet worden beschermd? De gemeente Rucphen kan en zal niet alle plannen uit de 'Structuurvisie Rucphen 2030' zelf uitvoeren, maar zal zich uitnodigend en faciliterend opstellen naar initiatiefnemers.

#### *Beoordeling*

In de structuurvisie is de bestaande kern zegge aangewezen als "Versterken uitstraling dorpskernen". Het plangebied ligt in dat gebied. Om de woonkwaliteit en de recreatieve aantrekkelijkheid van de gemeente te vergroten is versterking van de uitstraling van de grote kernen noodzakelijk. De grote kernen zijn stenig en hebben hun relatie met het buitengebied verloren.

Het gemeentelijk beleid is gericht op herstel van deze relatie. In het groenstructuurplan is aangegeven hoe: landschappelijke dooradering van de dorpen, een groen dorpshart en groene dorpsranden. Rode initiatieven worden hieraan getoetst en moeten daar aan bijdragen.

Het voorliggend initiatief is een verdichting binnen de bestaande dorpskern, zonder dat openbaar groen of waardevolle boombeplating daardoor verloren gaat. Binnenstedelijke verdichting zorgt voor beperking van de aantasting van het buitengebied en past daardoor goed binnen het uitgangspunt van de structuurvisie.

**Figuur 11 - Structuurvisie Rucphen 2030 (uitsnede); het plangebied (binnen het rode cirkeltje) is aangeduid als "Versterking uitstraling dorpskernen".** 

#### *Conclusie*

De beoogde ontwikkeling in het plangebied is passend binnen de Structuurvisie Rucphen 2030.

#### **4.4.2 Visiedocument Groenbeleid Rucphen, 2008**

#### *Toetsingskader*

Het Visiedocument Groenbeleid Rucphen van oktober 2008 beschrijft de waarden van groen voor luchtkwaliteit, speelruimte, economie, gezondheid, natuur, water, leefbaarheid en ruimtelijke waarde. Het rapport geeft verder aan dat de (beeld)kwaliteit van groen sterk afhankelijk is van het plan- en ontwerpproces van ruimtelijke projecten en dat daarom vroegtijdige afstemming noodzakelijk

is. Bij ontwikkelingen in het stedelijk gebied is het van belang dat knelpunten, zoals te weinig groen en een hoge parkeerdruk inzichtelijk worden gemaakt en daar rekening mee wordt gehouden in het plan. Zo ook dient bekend te zijn of er binnen de invloedssfeer van het plan bomen aanwezig zijn, zodat hier een overwogen keuze in gemaakt kan worden. Als extra toetsingskader is een Groene Kaart (november 2010) opgesteld. Op deze kaart zijn waardevolle particuliere en gemeentelijke bomen plus houtopstanden opgenomen.

**Figuur 12 - De Groene kaart van Zegge; binnen het plangebied (omgeven met een zwarte lijn) zijn volgens de kaart geen lijnvormige gemeentelijke houtopstanden of puntvormige elementen aanwezig.** 

#### *Beoordeling*

Op de Groene Kaart is te zien dat binnen het plangebied geen waardevolle particuliere of gemeentelijke houtopstanden aanwezig zijn. Nabij het plangebied zijn op openbare gronden wel enkele puntvormige elementen (solitaire bomen) aanwezig. De afstand is echter dusdanig dat de planvorming daar geen invloed op heeft.

#### *Conclusie*

Geconcludeerd kan worden dat er in en nabij het plangebied geen waardevol groen aanwezig is waarmee in de planvorming rekening moet worden gehouden.

#### **4.4.3 Groenstructuurplan 'Landschap onthuld', 2010**

#### *Toetsingskader*

Het Groenstructuurplan komt voort uit het Visiedocument Groenbeleid en geeft richting aan het behoud en de ontwikkeling van de openbare groenstructuren in het stedelijk gebied. Het plan bevat een groensaldoregeling voor een verantwoorde omgang met groen. De regeling zorgt ervoor dat de groene ruimte niet onbekommerd kan worden aangetast. De bijbehorende Groenstructurenkaart toont de meest relevante openbare groenstructuren in de gemeente en vormt tevens een visiebeeld.

#### *Beoordeling*

Het plangebied wordt gerekend tot de dorpskern van Zegge. De visie voor dit gebied houdt in dat de kern meer verbonden moet worden met het buitengebied. De daartoe ingezette middelen (zoals de te verbeteren dorpsranden of een te ontwikkelen groene parel) bevinden zich niet binnen het plangebied.

Het Groenstructuurplan biedt geen beleidskaders voor de inrichting van particuliere gronden en biedt enkel kaders voor het openbaar groen. Een nadere toetsing aan het Groenstructuurplan is voor deze gronden dan ook niet noodzakelijk.

**Figuur 13 - Uitsnede uit de Groenstructurenkaart van de gemeente Rucphen. Het plangebied is gelegen in de dorpskern Zegge (het plangebied is geduid met een rode cirkel). Het plangebied ligt niet in een dorpsrandgebied of een te ontwikkelen groene parel.** 

#### *Conclusie*

Het planvoornemen is passend binnen het groenstructuurplan 'Landschap onthuld'.

#### **4.4.4 Woonvisie Rucphen 2013-2018**

#### *Toetsingskader*

In zijn vergadering van 11 december 2013 heeft de gemeenteraad de "Woonvisie Rucphen 2013 - 2018 'Puur' wonen in Rucphen" als beleidsregel vastgesteld.

In deze woonvisie komen de actuele ontwikkelingen op het gebied van volkshuisvesting aan de orde en wordt beschreven hoe de gemeente Rucphen hiermee om wil gaan. Tevens worden de kaders gesteld voor het woonbeleid van de gemeente. Een actieprogramma waarin een aantal uit te werken sturingsinstrumenten, onderverdeeld naar nieuwbouwprogramma, bestaande woningvoorraad, doelgroepen en overleg en samenwerking maakt eveneens deel uit van de Woonvisie.

Vergelijking van de behoefte op basis van de opgaven met het meest recente woningbouwprogramma laat zien dat de geplande productie voor de hele gemeente in de periode 2013 – 2018 (549 woningen) redelijk goed overeenkomt met de door de provincie geraamde behoefte voor deze periode (465 woningen). In de periode 2018 – 2023 is dit minder het geval: de geplande productie is met 267 woningen aanzienlijk hoger dan de geraamde behoefte (130 woningen).

Fricties tussen vraag en aanbod in de bestaande woningvoorraad kunnen worden ondervangen door selectieve nieuwbouw van woningen die minder goed zijn vertegenwoordigd in de bestaande voorraad. In het nieuwbouwprogramma moeten accenten liggen bij:

 sociale huurwoningen voor de primaire doelgroep en duurdere huurwoningen (bijvoorbeeld voor senioren en starters) en goedkope koopwoningen voor de groep middeninkomens;

differentiatie van het aanbod voor senioren geschikte woningen;

 het tegemoetkomen aan de vraag van de bovengenoemde groepen van beleid alsmede aan de vraag van derden, bijvoorbeeld door (collectief) particulier opdrachtgeverschap.

#### *Beoordeling*

Met onderhavig bestemmingsplan wordt één nieuwe woning toegevoegd. Het betreft een particuliere koopwoning, bestemd en geschikt voor senioren. De nieuwbouw van deze woning past daardoor binnen het uitgangspunt van "differentiatie van het aanbod voor senioren geschikte woningen".

#### *Conclusie*

Het bestemmingsplan, dat de nieuwbouw van een nieuwe, voor senioren geschikte woning omvat, past binnen de woonvisie van de gemeente Rucphen.

### **5. PLANOLOGISCH RELEVANTE (MILIEU)ASPECTEN**

### **5.1 Inleiding**

Met betrekking tot een (ontwerp-)bestemmingsplan staat in artikel 3.2 van de Algemene wet bestuursrecht vermeld: 'bij de voorbereiding van een besluit vergaart het bestuursorgaan de nodige kennis omtrent de relevante feiten en de af te wegen belangen'. Artikel 3.1.6 van het Besluit ruimtelijke ordening bepaalt dat rekening moet worden gehouden met de uitkomsten van het met toepassing van artikel 3.2 van de Algemene wet bestuursrecht verrichte onderzoek. Tevens moet ook worden getoetst aan het Besluit m.e.r.

Ten behoeve van de voorgenomen realisatie van het beoogde planvoornemen heeft onderzoek plaatsgevonden naar een aantal uitvoeringsaspecten. Met het planvoornemen wordt aangesloten op de al gerealiseerde ruimtelijke en functionele structuur, zoals de ontsluitingsstructuur, groenstructuur en de waterhuishouding. In hoofdstuk 2 zijn deze in hun samenhang toegelicht.

Hieronder wordt verslag gedaan van de uitkomsten van het gepleegde onderzoek. Eventuele onderzoeksrapporten zijn als (separate) bijlagen gevoegd bij dit bestemmingsplan.

Achtereenvolgens worden behandeld:

| Tabel 1 - Ruimtelijke en milieukundige aspecten |                             |                   |  |
|-------------------------------------------------|-----------------------------|-------------------|--|
| Paragraaf                                       | aspect                      | Nadere rapportage |  |
| 5.2                                             | Bodem                       | Bijlage 1         |  |
| 5.3                                             | Water                       | -                 |  |
| 5.4                                             | Cultuurhistorie             | -                 |  |
| 5.5                                             | Archeologie                 | -                 |  |
| 5.6                                             | Natuur, flora en fauna      | Bijlage 2         |  |
| 5.7                                             | Bedrijven en milieuzonering | -                 |  |
| 5.8                                             | Geluid                      | Bijlage 3         |  |
| 5.9                                             | Externe veiligheid          | Bijlage 4         |  |
| 5.10                                            | Luchtkwaliteit              | -                 |  |
| 5.11                                            | Geurhinder                  | -                 |  |
| 5.12                                            | Kabels en leidingen         | -                 |  |
| 5.13                                            | Milieu Effect Rapportage    | -                 |  |

### **5.2 Bodem**

### *Toetsingskader*

Het landelijk beleid gaat uit van het principe dat de bodem geschikt dient te zijn voor de beoogde functie. Met andere woorden, de bodemkwaliteit mag geen onaanvaardbaar risico opleveren voor de gebruikers van de bodem. De gewenste functie bepaalt als het ware de gewenste bodemkwaliteit. Voor alle bestemmingen waar een functiewijziging of herinrichting wordt voorzien, dient de bodemkwaliteit door middel van een bodemonderzoek in beeld te worden gebracht. Indien op grond van historische informatie blijkt dat in het verleden bodembedreigende activiteiten hebben plaatsgevonden, dan dient een volledig verkennend bodemonderzoek te worden uitgevoerd. Op basis van de onderzoeksresultaten kan vervolgens worden nagegaan of er vervolgmaatregelen getroffen moeten worden, zoals een nader onderzoek of eventueel een (functiegerichte) sanering.

### *Beoordeling*

Ter voorbereiding van deze planwijziging is door Agel Adviseurs een verkennend bodemonderzoek uitgevoerd1 . De betreffende rapportage is als bijlage 1 bij deze toelichting gevoegd. In deze rapportage worden de volgende conclusies getrokken en aanbevelingen geformuleerd:

"*Op basis van de resultaten van het uitgevoerde verkennend bodemonderzoek wordt geconcludeerd:* 

- *3 In de bovengrond zijn geen overschrijdingen van de achtergrondwaarden gemeten;*
- *3 In de ondergrond zijn geen overschrijdingen van de achtergrondwaarden gemeten;*
- *3 In het grondwater zijn geen overschrijdingen van de streefwaarden gemeten;*
- *3 Middels onderhavig verkennend bodemonderzoek is de actuele milieuhygiënische kwaliteit van de bodem in voldoende mate vastgesteld. De resultaten van het uitgevoerde verkennend bodemonderzoek geven geen aanleiding voor het verrichten van een nader bodemonderzoek;*
- *3 De milieuhygiënische kwaliteit van de bodem vormt geen bezwaar voor de voorgenomen ruimtelijke ontwikkeling op de locatie."*

#### *Conclusie*

Geconcludeerd kan worden dat het aspect bodem geen belemmering vormt voor de haalbaarheid van de voorgenomen ontwikkeling.

### **5.3 Water**

#### *Toetsingskader*

In ruimtelijke plannen dient aandacht besteed te worden aan waterhuishoudkundige aspecten. Daarbij staan naast een duurzaam waterbeheer de integrale afweging en het creëren van maatwerk voorop. Water moet altijd bekeken worden in het licht van het watersysteem of stroomgebied waarin een stad of een dorp ligt. Een goede afstemming van waterbeleid en ruimtelijke ordening, ook in het direct aangrenzende gebied, is daarom noodzakelijk. De integratie van water in ruimtelijke plannen vindt plaats via de zogenaamde watertoets. Concreet betekent de watertoets, dat een plan een zogenaamde waterparagraaf dient te bevatten, die keuzes ten aanzien van de waterhuishoudkundige aspecten gemotiveerd beschrijft. Daarin dient een wateradvies van de waterbeheerder te worden meegenomen. De watertoets is wettelijk verankerd in artikel 3.6 lid 1, sub b Bro.

#### *Beleid waterschap Brabantse Delta*

Het beleid is er op gericht om het watersysteem op orde te brengen en vervolgens op orde te houden. Dit betekent dat er zo min mogelijk wateroverlast ontstaat en dat de waterkwaliteit voldoende is. Het beleid van het waterschap Brabantse Delta is onder meer gericht op het voorkomen van rechtstreekse lozingen op het oppervlaktewater. De voorkeursvolgorde voor het omgaan met hemelwater is 'vasthouden, bergen, afvoeren'. Ten aanzien van de waterkwaliteit is de voorkeursvolgorde: 'schoonhouden, scheiden en zuiveren'. Voor nieuwbouwinitiatieven is het uitgangspunt dat deze 'waterneutraal' dienen te zijn. Dit betekent dat de ontwikkelingen niet mogen leiden tot verslechteringen aan het watersysteem. Voorkomen moet worden dat het water versneld afgevoerd wordt ten gevolge van een toename van het verhard oppervlak. Schone oppervlakken worden indien mogelijk niet op een gemengd

<sup>1</sup> Agel Adviseurs (2017): Verkennend bodemonderzoek Onze Lieve Vrouwestraat 167 te Zegge

rioleringssysteem aangesloten. De voorkeur gaat uit naar een aansluiting van het hemelwater op een afzonderlijk hemelwaterstelsel. Voor daken, goten en overige regenwatervoorzieningen en wegverhardingen dienen bij voorkeur nietuitlogende bouwmaterialen te worden gebruikt. Om de waterkwaliteit te verbeteren, wordt ook in bestaande situaties waar mogelijk schoon verhard oppervlak afgekoppeld van het rioolstelsel. Deze oppervlakken krijgen een eigen afvoervoorziening, waardoor het gemengd stelsel minder wordt belast. Hiermee wordt het aantal overstortgebeurtenissen met vervuild water vanuit het gemengde stelsel verminderd.

#### *Waterbeheerplan Grenzeloos verbindend 2016-2021*

In het waterbeheerplan 2016-2021 heeft het Waterschap Brabantse Delta de doelen en maatregelen voor de periode van 2016 tot en met 2021 geformuleerd. Ook beschrijft het waterschap hoe wordt ingespeeld op de veranderende omstandigheden, zoals het klimaat. In vijf jaar tijd kan er veel veranderen. Daarom controleert het waterschap tijdens de planperiode regelmatig of doelen en maatregelen nog steeds goed gekozen zijn of dat aanpassing nodig is. Het Waterbeheerplan geeft de basis voor dit continue proces van plannen.

Het Waterbeheerplan beschrijft de hoofdlijnen van het beheer van water- en zuiveringssysteem voor de periode 2016-2021. Het is een inhoudelijk vernieuwend plan, dat in dialoog met partners is opgesteld. In de uitvoering van ons werk wordt rekening gehouden met de toekomst: klimaatadaptatie, innovaties, ruimtelijke ontwikkelingen, toekomstig medegebruik en het tegengaan van verdroging. Deze ontwikkelingen geven aanleiding tot nieuwe accenten:

- het nationale Deltaprogramma voor waterveiligheid en de versterking van de dijken langs de Rijkswateren en de regionale rivieren;
- het optimaliseren van de zoetwatervoorziening met het oog op de toenemende droogte;
- inzet op bewustwording van watergebruikers zodat hun inzicht groeit over wat ze zelf aan waterbeheer kunnen bijdragen;
- helderheid over zowel beperkingen als mogelijkheden voor de gebruiksfuncties van het watersysteem;
- het verbeteren van de waterkwaliteit in een meer integrale, gebiedsgerichte uitvoeringsstrategie (combineren van verbeteren van de waterstanden, onderhouden van sloten en treffen van inrichtingsmaatregelen);
- afvalstoffen steeds meer inzetten als waardevolle grondstoffen zoals terugwinning van fosfaat en productie van bioplastic uit afvalwater
- een duurzame energiewinning;

#### *Beleid provincie Noord-Brabant en Waterschap Brabantse Delta*

Op regionaal niveau is de provincie verantwoordelijk voor het beleidsveld water. Vigerend is het Provinciale Waterplan 2016-2021 (PWP). Het PWP is de structuurvisie voor het aspect water op grond van de Wet ruimtelijke ordening. Het plan bevat de verplichte onderdelen vanuit de Europese Kaderrichtlijn Water. Behalve dat het PWP de uitgangspunten aangeeft voor het waterbeleid van waterschappen en gemeenten, toetst de provincie aan de hand van dit plan ook of de plannen van de waterschappen passen in het provinciale beleid. Als algemene uitgangspunten zijn onder andere te noemen de scheiding van relatief schone en vuile waterstromen en het benutten van mogelijkheden voor infiltratie en/of conservering van hemelwater. Voor het beheer van het oppervlaktewater is in onderhavig plangebied het Waterschap Brabantse Delta verantwoordelijk.

#### *Uniformering Keuren*

De waterschappen Aa en Maas, Brabantse Delta en De Dommel hebben in de Noord-Brabantse Waterschapsbond besloten om de Keuren te uniformeren en tegelijkertijd te dereguleren. Hierbij is aangehaakt bij het landelijke uniformeringsproces van de Unie van Waterschappen. Er is conform het nieuwe landelijke model een sterk gedereguleerde Keur opgesteld, met bijbehorende algemene regels en beleidsregels. Deze zijn voor de drie waterschappen gelijkluidend. De nieuwe uniforme Keuren zijn gezamenlijk in werking getreden op 1 maart 2015.

In de nieuwe Keur is opgenomen dat het in beginsel verboden is om zonder vergunning hemelwater door toename van verhard oppervlak of door afkoppelen van bestaand oppervlak, tot afvoer naar een oppervlaktewaterlichaam te laten komen. Dit verbod is van toepassing tenzij:

- a. het afkoppelen van verhard oppervlak maximaal 10.000 m² is, of;
- b. de toename van verhard oppervlak maximaal 2.000 m² is, of;
- c. de toename van verhard oppervlak bestaat uit een sedum dak.
- d. de toename van verhard oppervlak tussen de 2.000 m2 en 10.000 m2 is en compenserende maatregelen zijn getroffen om versnelde afvoer van hemelwater tegen te gaan, in de vorm van een voorziening met een minimale retentiecapaciteit conform de rekenregel: Benodigde retentiecapaciteit ( in m3 ) = toename verhard oppervlak (in m2 ) x Gevoeligheidsfactor x 0,06.

De norm voor de retentie bedraagt 600 m3 /hectare).

#### *Waterplan Rucphen, 2007*

De gemeente Rucphen heeft samen met het Waterschap Brabantse Delta, de provincie Noord-Brabant en Brabant Water het Waterplan opgesteld ten behoeve van het op orde brengen en houden van het watersysteem in de gemeente Rucphen. De wateropgave tot 2050 voor de gemeente is divers. Het varieert van het bestrijden van wateroverlast in de kernen tot het werken aan een betere waterkwaliteit en ecologie.

#### *Beoordeling*

#### *Gebiedsbeschrijving*

De locatie is gelegen aan de noordzijde van de kern Zegge. De locatie is als woonperceel in gebruik.

De locatie is gelegen op de zandgronden aan de rand van het Brabantse zand (rivierafzettingen, bedekt met jongere pleistocene afzettingen Formatie van Tegelen). De jongere pleistocene afzettingen zijn dekzanden (formatie van Twente, dunner dan 2 m) (gegevens ontleend aan de Geologische kaart van Nederland, Haarlem, 1975).

De locatie is niet gelegen in een grondwaterbeschermingsgebied. Hoewel voor zover bekend in de directe omgeving geen particuliere grondwateronttrekking plaatsvindt, is gezien de landelijke omgeving een particuliere onttrekking van grondwater niet uit te sluiten. Gegevens hieromtrent zijn echter niet beschikbaar.

#### *Bodemopbouw*

De bodemopbouw is afgeleid uit de Bodemkaart van het gebied (Stiboka: Bodemkaart van Nederland, blad 49 Oost, 1982). De bovengrond van het plangebied bestaat uit gooreerdgronden in lemig fijn zand. Deze gronden bestaan uit zand met een humeuze bovenlaag. De humeuze bovenlaag is een overblijfsel van het in de middeleeuwen afgegraven veenpakket. Tussen 40 en 120 cm diep bevindt zich een kleilaag van ten minste 20 cm dik. Deze laag was in het verleden verantwoordelijk voor het stagneren van het grondwater, waardoor natte omstandigheden ontstonden, die de basis vormden voor de veengroei.

#### *Grondwater*

De gegevens ten aanzien van het grondwater zijn afgeleid van de Bodemkaart (Stiboka: Bodemkaart van Nederland, blad 49 Oost, 1982). Ter plaatse van de onderzoekslocatie is Grondwatertrap V aanwezig. Daar ligt de gemiddelde hoogste grondwaterstand minder dan 40 cm onder maaiveld, de gemiddelde laagste grondwaterstand meer dan 120 cm onder maaiveld. Er zijn in de bestaande situatie geen gevallen van wateroverlast bekend.

| Tabel 2 – verharding plangebied                                       |                                  |                               |  |
|-----------------------------------------------------------------------|----------------------------------|-------------------------------|--|
| Woning                                                                | Oppervlakte (m2<br>)<br>bestaand | Oppervlakte (m2<br>)<br>nieuw |  |
| Hoofdgebouw (woning)                                                  | 214                              | 106                           |  |
| Bijgebouw                                                             | 0                                | 0                             |  |
| Overige terreinverharding (toeritten, paden,<br>parkeervoorzieningen) | 223                              | 100                           |  |
| Totaal                                                                | 437 m2                           | 206 m2                        |  |
| toename                                                               |                                  | 206 m2                        |  |

#### *Geplande veranderingen*

Het beoogde plan voorziet in de nieuwbouw van een burgerwoning. De locatie van de nieuwe woning is thans nog geheel onverhard. De nieuwbouw van de geplande woning gaat gepaard met enige vergroting van het verhard oppervlak. Relevant hierbij zijn de mutaties in de oppervlakten verharding in het plangebied.

Uit de voorgaande tabel blijkt, dat de totale verharde oppervlakte in het plangebied in de toekomst zal toenemen met ruim 200 m2 .

Gezien deze omvang (minder dan 2000 m2 ) zijn geen extra voorzieningen vereist.

#### *Huishoudelijk afvalwater (vuil water)*

Het huishoudelijk afvalwater wordt afgevoerd middels een nieuwe aansluiting op de aanwezige riolering in de Onze Lieve Vrouwestraat, overeenkomstig de voorwaarden van en in overleg met de rioolbeheerder.

#### *Watertoets*

Sinds 1 november 2003 is de zogenaamde Watertoets verplicht. Dat wil zeggen dat in elk ruimtelijk plan (dus ook in een bestemmingsplan) gemotiveerd moet worden aangegeven hoe met het water in het gebied wordt omgegaan en wat de ruimtelijke veranderingen voor het water betekenen. In het voorafgaande is al aangegeven dat de beoogde planherziening een verandering op watergebied inhoudt en op welke wijze dit gepland is. Het overleg met de waterbeheerder(s) is onderdeel van deze watertoets. De watertoets is uitgevoerd tijdens het overleg met het waterschap. Het waterschap heeft een positief wateradvies gegeven (zie bijlage 5).

### **5.4 Cultuurhistorie**

#### *Toetsingskader*

Per 1 juli 2016 is de Erfgoedwet in werking getreden. Deze wet handelt over het aanwijzen van te beschermen roerend en onroerend cultureel erfgoed. Zij vervangt een aantal wetten zoals de Monumentenwet (deels met een overgangstermijn tot de Omgevingswet) en de Wet tot behoud van cultuurbezit. Ruimtelijk relevante onderdelen zijn onder het overgangsrecht geplaatst tot aan de inwerkingtreding van de Omgevingswet. Tot die tijd dient rekening te worden gehouden met de Modernisering Monumentenzorg, die tot een wijziging heeft geleidt van het Bro (artikel 3.1.6, lid 5). Wat eerst voor alleen archeologie gold, geldt nu ook voor al het cultureel erfgoed.

In de toelichting van het bestemmingsplan dient een beschrijving te worden opgenomen hoe met de in het gebied aanwezige cultuurhistorische waarden en in de grond aanwezige of te verwachten monumenten rekening is gehouden. De opsteller en de vaststeller van het bestemmingsplan zijn daarmee verplicht om breder te kijken dan alleen naar het facet archeologie. Ook de facetten historische (steden)bouwkunde en historische geografie dienen te worden meegenomen in de belangenafweging. Hierbij gaat het om zowel beschermde als niet formeel beschermde objecten en structuren.

#### *Beleid provincie*

In de provincie Noord-Brabant dienen in het kader van het behoud van waardevolle cultuurhistorische elementen en archeologische vindplaatsen, ruimtelijke plannen te worden getoetst aan de provinciale Cultuurhistorische Waardenkaart (CHW). Hierop staan de bepalende cultuurhistorische elementen aangegeven.

De Cultuurhistorische waardenkaart is al vanaf 2002 een belangrijke pijler van het provinciale beleid voor behoud, herstel en ontwikkeling van ruimtelijk erfgoed en versterking van de regionale identiteit. In de Cultuurhistorische waardenkaart 2010 (CHW 2010) benoemt de provincie haar provinciaal cultuurhistorisch belang en geeft ze informatie over cultuurhistorische waarden van bovenlokaal belang. De CHW 2010 is opgebouwd uit meerdere groepen kaartlagen.

Deze kaartlagen zijn een uitwerking van het provinciaal cultuurhistorisch belang zoals verwoord in de Structuurvisie RO (vastgesteld PS 1 oktober 2010) en de Verordening ruimte 2014).

Het plangebied wordt niet aangemerkt als een gebied met cultuurhistorische waarden van provinciaal niveau.

#### *Beleid gemeente*

De provincie Noord-Brabant gaat ervan uit dat de informatie afkomstig uit de kaartlaag 'overige cultuurhistorische waarden: informatie van CHW 2006' op gemeentelijk niveau wordt geactualiseerd. De Cultuurhistoriekaart van de gemeente Rucphen biedt een overzicht van de aanwezige cultuurhistorische aspecten, structuren en gebieden in de gemeente Rucphen. Op de gemeentelijke cultuurhistoriekaart is onder andere de locatie van bouwkunst binnen de gemeente weergegeven. Eveneens is op de cultuurhistoriekaart de karakteristieke bebouwing van de diverse kernen in kaart gebracht. In de gemeente Rucphen is één gebied aan te merken als 'historisch gegroeide ruimtelijke structuur (hoge waarde)'. Het gaat om een schildvorming terrein met religieuze functie in de kern St.Willebrord. In of nabij het plangebied is dit niet aan de orde.

### *Beoordeling*

#### *Ondergrond*

Kenmerkend voor het landschap rondom de kern Zegge is de ligging op relatief arme dekzanden. In het verleden waren deze zanden bedekt met veengronden. Het veen is sinds de middeleeuwen geleidelijk afgegraven en de onderliggende zandgronden werden in gebruik genomen als landbouwgrond. De gooreerdgronden die in deze omgeving liggen2 , zijn ontstaan na het afgraven van de veenlagen.

**Figuur 14 - Gemeentelijke cultuurhistoriekaart; in het plangebied (zwart rondje) zijn geen overwegende cultuurhistorische waarden aanwezig; het gebied bestond in 1840 uit cultuurgrond (beige), waarin relicten van de veenwinning aanwezig waren (paarse ruitjesarcering); de Onze Lieve Vrouwestraat is aangegeven als "overige historische wegen".** 

**Figuur 15 - Situatie van het plangebied omstreeks 1900. Duidelijk is te zien dat de bebouwing van Zegge nog bescheiden van omvang was. Het plangebied bestond uit weiland, te midden van kleine, door houtwallen omgeven akkerlandjes. De Onze Lieve Vrouwestraat tussen de kern en het plangebied is nog geheel onbebouwd. Deze weg was nog niet aangegeven op de kaart uit 1840. Blijkbaar is deze straat tussen 1840 en 1900 aangelegd. De straat ten oosten daarvan heet nog steeds "Oude Hoofdweg".** 

<sup>2</sup> Stiboka (1982): Bodemkaart van Nederland 1:50.000, blad 49 Oost,

#### *Ontwikkeling van het gebied*

Omstreeks 1290 werd in deze omgeving begonnen met het afgraven van het hier aanwezige veen. Ten behoeve van de vervening werden vaarten aangelegd. Deze vaarten werden later gehandhaafd voor de afwatering van het gebied. De rechthoekige structuur die Zegge en omgeving kenmerkt, is in die tijd ontstaan. Na de vervening bleef er een vrij arme zandgrond over, die vervolgens in gebruik werd genomen voor de landbouw. De landbouwers vestigden zich niet op de afzonderlijke gronden, maar bij elkaar, centraal in het gebied nabij het kruispunt van de ontsluitingswegen.

#### *Monumenten en karakteristieke bebouwing*

In de directe omgeving van het plangebied bevinden zich geen rijks- of gemeentelijke monumenten. Evenmin zijn panden aangewezen als MIP-object.

#### *Beoordeling*

In het plangebied zijn geen overwegende cultuurhistorische waarden aanwezig. De Onze Lieve Vrouwestraat is aangemerkt als "overige oude wegen". Door de planvorming wordt deze weg niet verlegd of anderszins aangetast in zijn cultuurhistorische waarde.

#### *Conclusie*

Voorliggend planvoornemen heeft geen negatieve invloed op cultuurhistorische waarden.

### **5.5 Archeologie**

#### *Toetsingskader*

In Europees verband is het zogenaamde 'Verdrag van Malta' tot stand gekomen. Uitgangspunt van dit verdrag is het archeologisch erfgoed zo veel mogelijk te behouden. Waar dit niet mogelijk is, dient het bodemarchief met zorg ontsloten te worden. Bij het ontwikkelen van ruimtelijk beleid moet het archeologisch belang vanaf het begin meewegen in de besluitvorming. Sinds 2007 kent Nederland de Wet op de archeologische monumentenzorg (Wamz, gewijzigde Monumentenwet 1988). Deze wet is sinds 1 juli 2016 deels opgegaan in de Erfgoedwet. Op basis van deze wet zijn gemeenten verplicht een archeologisch beleid te voeren. Daarbij hoort ook dat de archeologische waarden en verwachtingen binnen de gemeente inzichtelijk gemaakt moeten worden. Gemeente moeten daarnaast archeologieparagrafen opnemen in bestemmingsplannen. Het doel hiervan is om het 'bodemarchief' zoveel mogelijk te beschermen. De archeologische resten in de bodem vormen een belangrijke bron van informatie over het verleden. In het bijzonder voor die perioden of aspecten van het verleden waarvan geen of weinig schriftelijke bronnen bewaard zijn gebleven of waarover niet of nauwelijks is geschreven.

#### *Beleid gemeente*

Om het aspect archeologie goed mee te wegen in de gemeentelijke ruimtelijke besluitvorming heeft de gemeente Rucphen in 2010 een Erfgoedverordening opgesteld. De Erfgoednota bestaat onder andere uit een archeologische verwachtingenkaart en een advies archeologische beleidskaart. Om de aanwezige archeologische waarden te beschermen is bij nieuwe ontwikkelingen archeologisch onderzoek verplicht; hiervoor zijn diverse typen gebieden (naar gelang de verwachting van waarden) vastgesteld.

**Figuur 16 - Archeologische beleidskaart gemeente Rucphen; het plangebied is aangeduid als gebied met een lage archeologische verwachting (geel).** 

Het plangebied ligt in een gele zone. Dit is in het bestemmingsplan opgenomen als een zone Archeologie Waarde 5:

#### *18.2 Bouwregels*

*18.2.1 Bouwwerken* 

*Bouwwerken mogen worden opgericht met inachtneming van de volgende regels:* 

- *a. ten behoeve van de andere voor deze gronden geldende bestemmingen mag, met inachtneming van de voor de betrokken bestemming geldende regels, slechts worden gebouwd, indien de aanvraag om omgevingsvergunning betrekking heeft op:* 
	- *vervanging, vernieuwing of verandering van bestaande bebouwing, waarbij de oppervlakte, voor zover gelegen op of onder peil, niet wordt uitgebreid en gebruik wordt gemaakt van de bestaande fundering of;*
	- *een bouwwerk dat zonder graafwerkzaamheden niet dieper dan 0,50 meter kan worden geplaatst;*
	- *een bouwwerk met een oppervlak kleiner dan 50.000 m2 en dat dieper dan 0,50 meter wordt geplaatst.*

#### *Beoordeling*

Op basis van de hiervoor genoemde bouwregels is voor de ontwikkeling geen archeologisch onderzoek nodig, aangezien het bouwwerk kleiner is dan de ondergrens van 5,0 ha (50.000 m2 ).

#### *Conclusie*

Voorliggend planvoornemen heeft geen negatieve invloed op de archeologische waarden.

### **5.6 Natuur**

#### *Toetsingskader*

De Wet natuurbescherming, bevat regels ter bescherming van natuur en landschap. Deze wet regelt aanwijzing, beheer en bescherming van gebieden die vanwege bijzondere natuurwaarden zijn aangewezen als Natura 2000-gebied of Beschermd Natuurmonument. De bescherming van de Natura 2000-gebieden is een doorvertaling van de Europese Vogelrichtlijn (Richtlijn 79/409/EEG, 2 april 1979) en Habitatrichtlijn (Richtlijn 92/43/EEG, 21 mei 1992). Beide Europese richtlijnen hebben tot doel de leefgebieden van in het wild levende dieren en planten in stand te houden. De Beschermde Natuurmonumenten zijn natuurgebieden die vanwege nationale belangen als beschermd natuurgebied zijn aanwezen.

Per 1 juli 2015 is het Programma Aanpak Stikstof 2015 - 2021 (PAS) in werking getreden. Tevens heeft reeds een partiële herziening van het programma plaatsgevonden, welke in werking is getreden op 15 december 2015. Het PAS betreft een programma op grond van de Natuurbeschermingswet 1998 en heeft als doel om de depositie van stikstof op de Natura 2000-gebieden te verminderen, de natuur te versterken en ruimte te bieden voor economische ontwikkelingen.

#### *Beoordeling*

Het dichtstbij gelegen Natura 2000-gebied betreft De Brabantse Wal, dat is gelegen op een afstand van circa 12,7 km. Onderdelen van de Ecologische Hoofdstructuur bevinden zich op een ruime afstand. Natura 2000-gebieden en het Natuur Netwerk Brabant kunnen schade ondervinden wegens diverse aspecten, zoals verdroging, oppervlakteverlies, verontreiniging, versnippering, optische verstoring, verzuring en vermesting. In onderhavige situatie is er sprake van de nieuwbouw van één woning op een binnenstedelijke locatie in Zegge. Gelet op de aard van onderhavig initiatief is er geen sprake van relevante emissies. Bovendien is de afstand tot de beschermde gebieden dermate groot dat relevante deposities of overige effecten op de beschermde natuurgebieden zijn uitgesloten.

#### *Toetsingskader flora en fauna*

Volgens de Wet natuurbescherming mogen beschermde dier- en plantsoorten niet worden verwond, gevangen, opzettelijk worden verontrust of gedood. Voortplanting of vast rust- of verblijfplaatsen mogen niet worden beschadigd, vernield of verstoord. Beschermde planten mogen op geen enkele wijze van hun groeiplaats worden verwijderd of vernield. Ook legt de wet de zorgplicht van de burger voor de flora en fauna vast. Afwijkingen van de verbodsbepalingen zijn mogelijk indien geen afbreuk wordt gedaan aan de gunstige staat van instandhouding van de soort.

#### *Beoordeling*

In de voorbereiding van dit bestemmingsplan is door Agel Adviseurs een quickscan natuur uitgevoerd3 . De rapportage is als bijlage 2 opgenomen bij deze toelichting. In het rapport worden de volgende conclusies getrokken:

#### *"Gebiedsbescherming*

*Het plangebied bevindt zich niet in de nabijheid van een gebied dat is aangewezen in het kader van de Wet natuurbescherming. Op een afstand 12,7 kilometer ten zuidwesten van het plangebied ligt het Natura 2000-gebied* 

<sup>3</sup> Agel Adviseurs (2017): Quickscan natuurwetgeving Onze Lieve Vrouwestraat 167 te Zegge.

*"Brabantse Wal". Het Natura 2000-gebied betreft een vogelrichtlijn- en habitatrichtlijngebied en PAS-gebied. Het plangebied is gezien de ruimtelijke ontwikkeling gelegen buiten de mogelijke effectenafstand voor stikstofdepositie. De voorgenomen ruimtelijke ontwikkeling betreft de realisatie van één woning binnen de bebouwde kom. Op basis van ervaring met de AERIUSberekeningen blijkt het aandeel van stikstofdepositie vanuit de CV-ketels verwaarloosbaar is in vergelijk met de uitstoot door toename van de verkeersbewegingen. Bij een toename van 10 woningen en de daarbij behorend aantal verkeersbewegingen blijft de stikstofdepositietoename van de ontsluitingsroute beperkt tot een zone van maximaal 500 meter. Voor de plantontwikkeling zal de ontsluitingsroute tot de A58 maatgevend zijn. Vanaf daar is de toename van het aantal verkeersbewegingen opgenomen in de regionale prognose verkeersstromen binnen AERIUS. Binnen een zone van 500 meter van de ontsluitingsroute is geen stikstofgevoelig habitattype aanwezig, waardoor significant negatieve effecten door stikstofdepositie op een Natura 2000-gebied niet te verwachten zijn. Andere verstorende factoren zoals oppervlakteverlies, versnippering, verdroging en verstoring door trilling, licht en geluid zijn met de voorgenomen planontwikkeling niet van toepassing.* 

*Het plangebied maakt geen onderdeel uit van het Nationaal natuurnetwerk (NNN) of Natuurnetwerk Brabant (NNB). Het dichtstbijzijnde gebied dat behoort tot het NNB -betreft de houtopstand direct ten oosten van de bebouwde kom langs de Schoolstraat en is aangeduid als het type 'Droog bos met productie (N16.01)'. Met de voorgenomen planontwikkeling is er geen sprake van directe vernietiging van het NNB. Aangezien het beoogde plan geen directe relatie heeft met een gebied dat is aangewezen als NNB en geen verbindende functie vervult zijn negatieve effecten uit te sluiten. Van negatieve uitstralingseffecten door geluid, licht en verdroging op het Nationaal Natuurwerk of Natuurnetwerk Brabant is geen sprake. In het plangebied staan geen beschermde houtopstanden.* 

#### *Soortenbescherming*

*In de Wet natuurbescherming is een zorgplicht opgenomen. Dit houdt in dat voorafgaand aan de ingreep alle maatregelen dienen te worden getroffen om nadelige gevolgen op flora en fauna voor zover mogelijk te voorkomen, te beperken of ongedaan te maken. Deze zorgplicht geldt altijd en voor alle soorten, ook als er ontheffing of vrijstelling is verleend.* 

*Binnen het plangebied zijn geen potentiële natuurlijke groeiplaatsen voor beschermde (vaat)planten aanwezig. Beschermde (vaat)planten worden dan ook niet binnen het plangebied verwacht. Aangeplante of gezaaide exemplaren van beschermde soorten zijn niet beschermd in de Wet natuurbescherming (Wnb), omdat het geen natuurlijke groeiplaatsen betreft. Een ontheffing van de Wnb en/of compensatie is daarom niet noodzakelijk.* 

*Er zijn tijdens het oriënterende veldbezoek geen zoogdieren waargenomen. Gedurende het veldbezoek is grondig gezocht naar sporen zoals uitwerpselen, vraatsporen zoals afgebeten veren of loopsporen van onder andere marterachtigen. Deze zijn niet aangetroffen. Eveneens is er gezocht naar eventuele eekhoornnesten binnen het plangebied, deze zijn eveneens niet waargenomen. Verwacht wordt dat enkele soorten waarvoor door de provincie Noord-Brabant vrijstellingen is verleend zoals haas, konijn en aantal muissoorten voor kunnen komen binnen de onderzoeklocatie.* 

*Tijdens het veldbezoek zijn mogelijke rust- en verblijfplaatsen van boom- en gebouwbewonende vleermuizen, op basis van de checklist inschatting vooronderzoek vleermuizen (vleermuisprotocol), onderzocht. In het plangebied*  *staan enkele houten bijgebouwen. Deze bijgebouwen zijn halfopen en ontbreekt het aan spouw of ruimtes waar vleermuizen zich in kunnen verschuilen. Eveneens betreft het lage bijgebouwen en zijn ze goed toegankelijk voor natuurlijke vijanden zoals katten. Door de openstructuur van de gebouwen zijn ze gevoelig voor wind waardoor er geen stabiel klimaat heerst voor vleermuizen. Er zijn nergens sporen (poepvlekken, keutels, veegsporen, vraatresten etc.) van vleermuizen aangetroffen. Het aantasten van vaste rust- en verblijfplaatsen van gebouwbewonende vleermuissoorten is met de sloop van de bijgebouwen geen sprake.* 

*Met de voorgenomen planontwikkeling zullen waarschijnlijk alle aanwezige bomen binnen het plangebied worden gerooid. De aanwezige bomen binnen het plangebied zijn nog te klein van omvang (doorsnede < 3 dm op borsthoogte) om geschikt te zijn voor vleermuizen. De bomen waren goed te inspecteren gedurende het veldbezoek. Holtes, spleten of scheuren zijn niet waargenomen. De bomen bieden geen vaste rust-, verblijf-, kraam- of paarplaats voor eventuele boombewonende vleermuissoorten.* 

*Naast verblijfplaatsen zijn ook essentiële vliegroutes en foerageergebieden beschermd. Vliegroutes zijn lijnvormige elementen, vaak een bomenrij, waaraan vleermuizen zich oriënteren. Vleermuizen hebben deze oriëntatie nodig om zich van hun verblijfplaats naar hun foerageergebied te verplaatsen. Foerageergebieden kunnen onder andere bestaan uit bomen, opgaande gewassen en open water. De eventueel te rooien bomen binnen het plangebied maken geen onderdeel uit van een doorgaand groen lijnelement. Met de voorgenomen planontwikkeling is er geen sprake van het aantasten van vliegroutes en foerageergebieden en in de directe omgeving zijn voldoende alternatieve (weiland met aan de randen opgaand groen) aanwezig.*

*Gedurende het veldbezoek zijn er drie huismussen en twee houtduiven waargenomen. Alle van nature in Nederland in het wild levende vogels zijn beschermd in het kader van de Vogelrichtlijn. In het plangebied is het mogelijk dat algemene vogelsoorten tot broeden komen (broedtijd circa half maart tot en met half juli). Broedende vogels in en direct rond het plangebied mogen niet verstoord worden met de voorgenomen planontwikkeling. Verstorende activiteiten zoals rooiwerkzaamheden dienen daarom gestart te worden buiten de broedperiode. Als deze vogels bij het zoeken van een nestlocatie merken dat het plangebied en/of de directe omgeving te verstorend is door activiteiten, zullen ze elders een geschikte nestlocatie zoeken. Indien binnen de broedperiode gestart dient te worden met de voorgenoemde werkzaamheden, is dit mogelijk als aantoonbaar is vastgesteld dat er geen broedende vogels in en direct rond het plangebied aanwezig zijn.* 

*Tijdens het veldbezoek is specifiek aandacht besteed aan de aanwezigheid van roofvogels en rust- en verblijfplaats van deze roofvogels. Nesten (of nesten van voorgaande jaren) van in bomen broedende jaarrond beschermde (roof)vogels zijn ten tijde van het oriënterende veldbezoek niet waargenomen. De bijgebouwen binnen het plangebied bieden geen geschikte ruimtes, tevens zijn de mogelijkheden om te zitten beperkt.* 

*De mogelijkheid bestaat dat (roof)vogels op een andere manier gebruik maken van het plangebied, bijvoorbeeld als foerageergebied en/of als vaste aanvliegroute tussen verblijfplaats en foerageergebied. Buiten het plangebied zijn meerdere groene elementen aanwezig welke met de voorgenomen planontwikkeling ongewijzigd blijven. Het aantasten van het foerageergebied en/of groene elementen zal gezien de aard van de voorgenomen ruimtelijke ingreep, ligging binnen de bebouwde kom en het omliggend groen geen*  *negatieve invloeden uitoefenen op het leefgebied van (roof)vogels. Daarnaast is er voldoende alternatief foerageergebied aanwezig in de omgeving van het plangebied.* 

*Er zijn geen gierzwaluwen waargenomen maar wel 3 huismussen. De te slopen bijgebouwen zijn voorzien van dakpannen welke niet zijn onderlaten. De bijgebouwen zijn ongeschikt voor gierzwaluwen dan wel huismussen om in te nestelen, maar in de directe omgeving zijn meerdere gebouwen met pannendaken welke geschikt kunnen zijn voor met name huismussen. De drie huismussen zijn waargenomen in de berk en een esdoorn. Beide soorten zijn niet besdragend en zullen geen essentiële functie vervullen voor de huismussen als foerageerdgebied. In de directe omgeving van het plangebied zijn meer dan voldoende ruigte en voedselbronnen aanwezig (weilanden met opgaand groen, agrarische activiteiten, grotere tuinen) voor de huismus. Met de voorgenomen planontwikkeling is er geen nader onderzoek huismussen benodigd. Andere gebouw bewonende jaarrond beschermde vogelsoorten (zoals kerkuilen) en eventuele sporen (braakballen, roetsplaats etc.) zijn niet aangetroffen in de bijgebouwen.* 

*Het plangebied vormt een zeer marginaal leefgebied voor reptielen, amfibieën, vissen en ongewervelde. Geschikte leef biotopen ontbreken. Het mogelijk aantasten van de leefomgeving van deze soortgroepen is met de voorgenomen planontwikkeling niet aan de orde."* 

#### *Conclusie*

Geconcludeerd mag worden dat noch de gebiedsbescherming, noch de soortenbescherming de voorgenomen verandering in het plangebied in de weg staan.

### **5.7 Bedrijven en milieuzonering**

#### *Toetsingskader*

Door het aanbrengen van een zone tussen bedrijvigheid en milieugevoelige bestemmingen (zoals woningen) kan de overlast ten gevolge van bedrijfsactiviteiten zo laag mogelijk gehouden worden. Zonering is met name van toepassing bij nieuwbouw van woningen en andere gevoelige functies in de directe omgeving van een bedrijf en bij vestiging van een nieuw bedrijf in de directe omgeving van gevoelige bestemmingen. Op basis van de VNG-publicatie 'Bedrijven en Milieuzonering 2009' (hierna: VNG-publicatie) wordt onder milieugevoelige functies verstaan: woningen, woongebieden, ziekenhuizen, scholen en verblijfsrecreatie. Sommige functies kunnen zowel milieubelastend als milieugevoelig zijn (bijvoorbeeld ziekenhuizen en scholen).

Voor een verantwoorde inpassing van bedrijvigheid in haar fysieke omgeving of van gevoelige functies nabij bedrijven, heeft de VNG van de publicatie 'Bedrijven en milieuzonering' in 2009 een geheel herziene uitgave opgesteld. In de VNG-publicatie is een richtafstandenlijst opgenomen in relatie tot het omgevingstype rustige woonwijk. In deze lijst zijn bedrijven op grond van hun potentiële milieubelasting ingedeeld in zes categorieën. In tabel 3 zijn de milieucategorieën en richtafstanden uit de VNG-publicatie overgenomen.

De richtafstand geldt tussen enerzijds de grens van de bestemming die bedrijven (of andere milieubelastende functies) toelaat en anderzijds de uiterste situering van de gevel van een woning (of andere milieugevoelige functie) die volgens het (bestemmings)plan of via vergunningvrij bouwen mogelijk is.

| Tabel 3 - milieucategorieën en richtafstanden                     |                        |                     |  |
|-------------------------------------------------------------------|------------------------|---------------------|--|
| Milieucategorie                                                   | Richtafstand tot       | Richtafstand tot    |  |
|                                                                   | omgevingstype "rustige | omgevingstype       |  |
|                                                                   | woonwijk"              | "gemengd gebied" *) |  |
| 1                                                                 | 10                     | 0                   |  |
| 2                                                                 | 30                     | 10                  |  |
| 3.1                                                               | 50                     | 30                  |  |
| 3.2                                                               | 100                    | 50                  |  |
| 4.1                                                               | 200                    | 100                 |  |
| 4.2                                                               | 300                    | 200                 |  |
| 5.1                                                               | 500                    | 300                 |  |
| 5.2                                                               | 700                    | 500                 |  |
| 5.3                                                               | 1000                   | 700                 |  |
| 6                                                                 | 1500                   | 1000                |  |
| *) indien de omgeving is te typeren als 'gemengd gebied', gelden  |                        |                     |  |
| kleinere richtafstanden, namelijk één afstandstap kleiner (Zie de |                        |                     |  |
| VNG-publicatie, paragraaf 2.3.).                                  |                        |                     |  |

#### **Omgevingstype**

Het plangebied is te kenschetsen als 'gemengd gebied'. De O.L. Vrouwestraat, waaraan de woning is geprojecteerd, is de hoofdstraat van de kern Zegge. Een gemengd gebied is volgens de VNG-publicatie een gebied met een matige tot sterke functiemenging. Gebieden die direct langs de hoofdinfrastructuur liggen, behoren tot het omgevingstype gemengd gebied.

#### *Beoordeling*

Het dichtstbijzijnde bedrijf is gelegen op O.L.Vrouwestraat 168, tegenover de beoogde bouwlocatie, een bakkerij met milieucategorie 2. In een gemengd gebied is de zonegrootte voor categorie 2: 10 m. De betreffende afstand is op de navolgende figuur ingetekend.

| Tabel 4 (niet-agrarische) bedrijfsfuncties |                         |                               |      |      |        |        |                     |           |
|--------------------------------------------|-------------------------|-------------------------------|------|------|--------|--------|---------------------|-----------|
| SBI<br>code<br>2008                        | adres                   | omschrijving                  | geur | stof | geluid | gevaar | Grootste<br>afstand | Categorie |
| 1071                                       | O.L.Vrouwestraat<br>168 | Bakkerij, <7500<br>kg meel/wk | 30   | 10   | 30     | 10     | 30 **)              | 2         |

*) maximale milieucategorie volgens vigerend bestemmingsplan **) in gemengd gebied wordt de afstand verkleind tot die van 1 klasse lager, zijnde 10 m.

**Figuur 17 - Milieuzones overeenkomstig 'Bedrijven en milieuzonering"; de gezoneerde bestemmingen zijn paars gekleurd; de afstanden van 10 m is met paarse lijnen weergegeven; de nieuwe gevoelige bestemming (woning) is bruin weergegeven; het plangebied ligt buiten de milieuzone van het bakkerijbedrijf.** 

Uit Figuur 17 blijkt, dat de afstandscirkel de nieuwe woning binnen het plangebied niet raakt. Dat betekent dat voldaan wordt aan de zonering volgens de VNG-systematiek. Dat betekent dat ter plaatse een kwalitatief voldoende woon- en leefmilieu aanwezig is.

#### *Conclusie*

De conclusie is dat er voldaan wordt aan de eisen met betrekking tot milieuzonering.

### **5.8 Geluid**

#### *Toetsingskader wegverkeerslawaai*

Op basis van artikel 76 van de Wet geluidhinder (Wgh) dienen bij de vaststelling van een bestemmingsplan, wijzigingsplan of uitwerkingsplan als bedoeld in art. 3.6 lid 1 van de Wet ruimtelijke ordening (Wro) de waarden als bedoeld in art. 82 t/m 85 van de Wgh in acht te worden genomen, indien dat plan gelegen is in een zone rondom een weg als bedoeld in art. 74 lid 1 Wgh en (het betreffende onderdeel van) dat plan mogelijkheden biedt voor:

- de realisatie van woningen, andere geluidsgevoelige gebouwen en van geluidsgevoelige terreinen (functies zoals genoemd in art. 1 Wgh en art 1.2 Bgh – het Besluit geluidhinder zoals gewijzigd op 4 april 2012);
- de aanleg van een nieuwe weg en/ of een reconstructie van een bestaande weg;
- functiewijzigingen van een niet-geluidsgevoelige functie in een geluidsgevoelige functie (bijvoorbeeld via afwijkings- of wijzigingsbevoegdheid).

#### *Beoordeling*

Het onderhavige planvoornemen heeft betrekking op het realiseren van een nieuwe woning. In de voorbereiding van dit bestemmingsplan is door Agel Adviseurs een akoestisch onderzoek uitgevoerd4 . De rapportage is als bijlage 3 bij deze toelichting gevoegd. In het rapport wordt het volgende geconcludeerd:

#### "*Samenvatting*

*In het kader van de RO procedure voor een ruimtelijke ontwikkeling dient een akoestisch onderzoek wegverkeerslawaai te worden uitgevoerd. De ruimtelijke ontwikkeling bestaat uit een nieuw te bouwen woning. De ontwikkeling is gelegen aan de Onze Lieve Vrouwestraat 167 te Zegge en binnen de geluidzone van de wegen Onze Lieve Vrouwestraat en Heesterbosstraat.* 

*Doel van het onderzoek is het bepalen van de geluidsbelasting op de geluidsgevoelige functies binnen de ruimtelijke ontwikkeling als gevolg van het wegverkeer en deze te toetsen aan het wettelijk kader. Tevens kunnen de onderzoeksresultaten dienen voor de beoordeling of er sprake is van een goede ruimtelijke ordening.* 

*Een akoestisch onderzoek is op grond van de Wet geluidhinder noodzakelijk wanneer een woning of een geluidgevoelig gebouw gelegen is binnen een door deze wet aangewezen geluidzone. De ruimtelijke ontwikkeling bevindt zich binnen de geluidzone van de Onze Lieve Vrouwestraat en de Heesterbosstraat. Daarnaast dient in het kader van een goede ruimtelijke ordening ook de geluidsbelasting te worden beoordeeld als gevolg van cumulatie van alle* 

<sup>4</sup> Agel Adviseurs (2017): Akoestisch onderzoek wegverkeerslawaai Onze Lieve Vrouwestraat 167 te Zegge.

*geluidsbronnen. In dit verband zijn ook de niet gezoneerde 30 km wegen bij het onderzoek betrokken.* 

*De verkeersgegevens zijn beschikbaar gesteld door de gemeente Rucphen.* 

*De geluidsbelastingen zijn berekend met de Standaardrekenmethode II van bijlage III van het Reken- en meetvoorschrift geluid 2012. De berekeningen zijn uitgevoerd met het programma Geomilieu V4.30.* 

*Uit de rekenresultaten blijkt dat de ten hoogste toelaatbare geluidsbelasting van 48 dB als gevolg van de de gezoneerde wegen niet wordt overschreden.* 

*Omdat sprake is van een nieuwe geluidsgevoelige ontwikkeling is op grond van de Wro, in het kader van een goede ruimtelijke ordening, het akoestische klimaat ter plaatse van de ontwikkeling inzichtelijk gemaakt en beoordeeld. Uit de beoordeling van de rekenresultaten blijkt dat de MKM Lden bij de woning aan de oostgevel (voorgevel) matig tot redelijk is. Aan de zuid- en noordgevels (zijgevels) varieert deze tussen redelijk tot goed. Aan de westgevel (achtergevel) is de MKM Lden zeer goed. De geluidbelasting past binnen de bandbreedte van de Wet geluidhinder en daarmee is sprake van een aanvaardbaar woon en leefklimaat.* 

#### *Conclusie*

*De geluidsbelastingen als gevolg van wegverkeerslawaai overschrijdt de ten hoogste toelaatbare geluidsbelasting van de Wet geluidhinder niet. In het kader van een goede ruimtelijke ordening blijkt ook dat er sprake is van een aanvaardbaar woon- en leefklimaat."* 

### **5.9 Externe veiligheid**

#### **5.9.1 Inrichtingen en externe veiligheid**

#### *Toetsingskader*

Het Besluit externe veiligheid inrichtingen (Bevi) is gericht aan het bevoegd gezag inzake de Wet milieubeheer en de Wet ruimtelijke ordening en heeft onder meer tot doel om bij nieuwe situaties toetsing aan de risiconormen te waarborgen. In de Regeling externe veiligheid inrichtingen (Revi) zijn o.a. standaardafstanden opgenomen waarbij wordt voldaan aan de grens- en richtwaarden voor het plaatsgebonden risico. Het Bevi is van toepassing op vergunningplichtige risicovolle bedrijven en de nabijgelegen al dan niet geprojecteerde (beperkt) kwetsbare objecten. In artikel 2, lid 1 van het Bevi is opgesomd wat wordt verstaan onder risicovolle bedrijven.

In artikel 1 van het Bevi wordt toegelicht wat wordt verstaan onder (beperkt) kwetsbare objecten. Voor de toepassing van het Bevi, wordt een nieuw ruimtelijk besluit gezien als een nieuwe situatie.

#### *Beoordeling*

Om te bepalen of er in de directe omgeving bedrijven zijn gelegen waarop het Bevi van toepassing is, is de risicokaart geraadpleegd. De risicokaart toont geen inrichtingen die een belemmering vormen voor voorliggende ontwikkeling.

#### *Conclusie*

Het aspect inrichtingen en externe veiligheid vormt geen belemmering voor onderhavig planvoornemen.

**Figuur 18 – Externe veiligheid – binnen en nabij het plangebied zijn het er geen bronnen van potentieel risico (bron: www.brabant.nl – risicokaart); het plangebied (omcirkeld met zwart rondje) ligt buiten risicozones; in de ruime omgeving van het plangebied ligt een gasleiding (rode stippellijn); deze heeft geen invloed op het plangebied.** 

#### **5.9.2 Transport en externe veiligheid**

#### *Toetsingskader*

Beoordeling van de risico's veroorzaakt door het vervoer van gevaarlijke stoffen over het spoor, het water en de weg dient plaats te vinden aan de hand van het Besluit externe veiligheid transportroutes (Bevt), als in werking per 1 april 2015. Bij het besluit horen grens- en richtwaarden voor het plaatsgebonden risico en richtlijnen voor de toepassing van de rekenmethodiek en de verantwoording van het groepsrisico. Bij nieuwe ruimtelijke ontwikkelingen langs transportassen die deel uitmaken van het Basisnet Weg, Water en/of Spoor kan de berekening van het plaatsgebonden risico achterwege blijven. Hiervoor gelden namelijk de afstanden die in bijlage 2, 3 en 4 van het Bevt zijn opgenomen. Op deze afstanden mag het plaatsgebonden risico vanwege het vervoer van gevaarlijke stoffen niet meer bedragen dan 10-6 per jaar. Voor het Basisnet Weg geldt dat daar waar in de tabel van bijlage 2 van het Bevt de afstand '0' is vermeld het plaatsgebonden risico vanwege het vervoer op het midden van de weg niet meer mag bedragen dan 10-6 per jaar.

#### *Beoordeling*

Om te bepalen of er in de directe omgeving van het plangebied risicorelevante transportassen zijn gelegen is de risicokaart geraadpleegd. De rijkswegen, vaaren spoorwegen zijn beoordeeld. De risicokaart geeft binnen en in de directe omgeving van het plangebied geen transportassen weer die risicorelevant kunnen zijn voor het planvoornemen.

#### *Conclusie*

Het aspect transport en externe veiligheid vormt geen belemmering voor onderhavig planvoornemen.

#### **5.9.3 Externe veiligheid en buisleidingen**

#### *Toetsingskader*

Wanneer sprake is van relevante buisleidingen in een gebied, dient de gemeente een ruimtelijke reservering op te nemen in het bestemmingsplan voor het plaatsgebonden risico (PR) en een verantwoording van het groepsrisico (GR). Binnen de PR 10-6 risicocontour mogen geen kwetsbare objecten aanwezig zijn en zo mogelijk ook geen beperkt kwetsbare objecten. Het invloedsgebied reikt bij brandbare vloeistoffen tot net buiten de 10-6 contour, voor leidingen met aardgas en chemicaliën moet dat per geval bekeken worden. De ruimtelijke reserveringen ten behoeve van de buisleidingen dienen binnen vijf jaar opgenomen te worden in het bestemmingsplan. De voor onderhoud gereserveerde ruimte bedraagt minimaal 5 meter aan beide zijden van de leiding. De leidingbeheerder beoordeelt of de veiligheid met betrekking tot de in de belemmeringenstrook gelegen buisleiding niet wordt geschaad en of er geen kwetsbaar object wordt toegelaten. De leidingbeheerder geeft daarmee advies over een aanvaardbaar woon- en leefklimaat dat daarmee wordt gegarandeerd.

#### *Beoordeling*

Om te bepalen of er in de directe omgeving van het plangebied risicorelevante buisleidingen zijn gelegen is de risicokaart geraadpleegd. Op een afstand van 353 m van het plangebied is een gasleiding gelegen. Deze is in het bestemmingsplan "Buitengebied Rucphen 2012" aangeduid, samen met een dubbelbestemming 'Leiding - Gas' op een strook van 12 m aan weerszijden van de leiding. Binnen deze strook mogen geen nieuwe kwetsbare objecten worden gerealiseerd. Gezien de afstand is er geen sprake van mogelijke belemmeringen.

#### *Conclusie*

Het aspect buisleidingen en externe veiligheid vormt geen belemmering voor onderhavig planvoornemen.

#### *Advies Veiligheidsregio*

Bij deze toelichting is het standaardadvies veiligheidsregio gevoegd (bijlage 4).

### **5.10 Luchtkwaliteit**

#### *Toetsingskader*

In het kader van een planologische procedure dient te worden aangetoond dat voldaan wordt aan de wettelijke normen voor wat betreft luchtkwaliteit. Hierbij dient het effect op de luchtkwaliteit in de omgeving als gevolg van een nieuwe ontwikkeling, als ook de toetsing aan de 'Wet luchtkwaliteit' in beeld te worden gebracht.

De 'Wet luchtkwaliteit' van 15 november 2007, opgenomen in hoofdstuk 5, onder titel 5.2 van de Wet milieubeheer (Wm) gaat in op luchtkwaliteitseisen. In Bijlage 2 van de Wm zijn wettelijke grenswaarden vastgelegd van onder andere de stoffen stikstofdioxide (NO2), fijn stof (PM10), benzeen (C6H6), zwaveldioxide (SO2), lood (Pb) en koolmonoxide (CO).

Voor PM10 geldt voor het jaargemiddelde een grenswaarde van 40 µg/m3 . Het 24 uursgemiddelde van 50 µg/m3 mag maximaal 35 dagen per kalenderjaar worden overschreden. Voor NO2 geldt voor het jaargemiddelde een grenswaarde van 40 µg/m3 . Het 24-uursgemiddelde van 200 µg/m3 mag maximaal 18 dagen per kalenderjaar worden overschreden.

De 'Wet luchtkwaliteit' voorziet onder meer in een gebiedgerichte aanpak van de luchtkwaliteit via het Nationaal Samenwerkingsprogramma Luchtkwaliteit (NSL). Het Rijk, provincies en gemeenten werken in het NSL-programma samen aan maatregelen om de luchtkwaliteit te verbeteren tot de normen, ook in gebieden waar nu de normen voor luchtkwaliteit niet worden gehaald (overschrijdingsgebieden). De programma-aanpak zorgt voor een flexibele koppeling tussen ruimtelijke activiteiten en milieugevolgen.

Kort samengevat dienen projecten te worden beoordeeld op basis van de 'Wet luchtkwaliteit' c.q. artikel 5.16 van de Wet milieubeheer. Luchtkwaliteitseisen vormen onder de 'Wet luchtkwaliteit' geen belemmering voor vergunningverlening als:

- er geen sprake is van een feitelijke of dreigende overschrijding van een grenswaarde;
- een project, al dan niet per saldo, niet tot een verslechtering van de luchtkwaliteit leidt;
- een project 'niet in betekenende mate' bijdraagt aan de luchtverontreiniging;
- een project is opgenomen in een regionaal programma van maatregelen of in het NSL, dat op 1 augustus 2009 in werking is getreden.

In artikel 2 van het 'Besluit niet in betekenende mate bijdragen (luchtkwaliteitseisen)' is opgenomen dat een project 'niet in betekenende mate' bijdraagt aan de luchtkwaliteit als de zogenaamde '3% grens' niet wordt overschreden. Na vaststelling van het NSL op 1 augustus 2009 is deze grens gedefinieerd als 3% van de grenswaarde voor de jaargemiddelde concentratie fijn stof (PM10) of stikstofdioxide (NO2). Dit komt overeen met 1,2 microgram/m3 voor zowel PM10 als NO2.

In artikel 4 van het Besluit niet in betekenende mate bijdragen (luchtkwaliteitseisen) en de bijlagen van de 'Regeling niet in betekenende mate bijdragen (luchtkwaliteitseisen)' is voor bepaalde categorieën projecten met getalsmatige grenzen vastgesteld dat deze 'niet in betekenende mate' (NIBM) bijdragen aan de luchtverontreiniging. Deze mogen zonder toetsing aan de grenswaarden voor luchtkwaliteit uitgevoerd worden.

De wettelijke ondergrens voor onderzoek bedraagt:

- 1500 woningen (netto) bij minimaal 1 ontsluitingsweg;
- 3000 woningen bij minimaal 2 ontsluitingswegen met een gelijkmatige verkeersverdeling;
- 100.000 m² bruto vloeroppervlakte bij minimaal 1 ontsluitingsweg;
- 200.000 m² bruto vloeroppervlakte bij minimaal 2 ontsluitingswegen met een gelijkmatige verkeersverdeling.

#### *Beoordeling*

Het plan betreft de bouw van 1 nieuwe woning. Er is sprake van een toename van het aantal woningen, maar ruim onder de grens zoals die hiervoor is weergegeven.

In paragraaf 3.3 is aangegeven dat de verkeersgeneratie van de nieuwe woning 7,8 tot 8,6 mvt/etm bedraagt d.i. 80 max. 80 mvt/etm. Uit de berekening in tabel 4 (op basis van de rekentool van RIVM) bedraagt de maximale extra bijdrage NO2: 0,07 µg/m3 en PM10: 0,01 µ/m3 . De grens voor niet in betekenende mate bedraagt 1,2 µg/m3 .

Dat betekent dat het plan niet in betekenende mate negatief bijdraagt aan de lokale luchtkwaliteit.

Verder is met het oog op een beoordeling van het woon- en leefmilieu ter plaatse gekeken naar de situatie van de luchtkwaliteit ter plaatse. Er is sprake van een bestaande woonfunctie, die enigszins opschuift. Er heeft een beoordeling plaats gevonden of voldaan wordt aan de wettelijke luchtkwaliteitseisen c.q. inzicht gegeven in de heersende concentraties.

| Tabel 4 - Worst-case berekening voor de bijdrage van het extra verkeer als<br>gevolg van een plan op de luchtkwaliteit |      |  |  |  |
|------------------------------------------------------------------------------------------------------------------------|------|--|--|--|
| Jaar van planrealisatie                                                                                                | 2018 |  |  |  |
| Extra verkeer als gevolg van het plan                                                                                  |      |  |  |  |
| Extra voertuigbewegingen<br>(weekdaggemiddelde)                                                                        | 80   |  |  |  |
| Aandeel vrachtverkeer                                                                                                  | 0,0% |  |  |  |
| Maximale bijdrage extra<br>NO2 in µg/m3<br>verkeer                                                                     | 0,07 |  |  |  |
| PM10 in µg/m3                                                                                                          | 0,01 |  |  |  |
| Grens voor "Niet In Betekenende Mate" in µg/m3                                                                         |      |  |  |  |
|                                                                                                                        |      |  |  |  |

**Conclusie : de bijdrage van het extra verkeer is niet in betekenende mate; geen nader onderzoek nodig** 

De coödinaten van de nieuwe woning aan de Onze Lieve Vrouwestraat 167 zijn x = 94.583, y = 397.175. De Grootschalige Concentratie- en Depositiekaart Nederland (GCN) van het RIVM toont ter hoogte van de vervangende woning, de volgende achtergrondconcentraties:

| 2016                 | : PM 10 : 17,05 µg/m3<br>; | NO2 : 17,26 µg/m3 |
|----------------------|----------------------------|-------------------|
| 2020 (gegevens 2017) | : PM 10 : 18,77 µg/m3<br>; | NO2 : 15,18 µg/m3 |
| 2025 (gegevens 2017) | : PM 10 : 17,27 µg/m3<br>; | NO2 : 13,12 µg/m3 |

Deze waarden liggen ruim beneden de grenswaarde van PM10 en NO2 van 40 µg/m3 , zodat er sprake is van een kwalitatief voldoende woon- en leefmilieu ten aanzien van het aspect luchtkwaliteit.

#### *Conclusie*

Het aspect luchtkwaliteit vormt geen belemmering voor het plan.

### **5.11 Geurhinder**

#### *Toetsingskader*

Het aspect geur speelt in het landelijk gebied een belangrijke rol. Bij de beoordeling van dit aspect wordt onderscheid gemaakt tussen:

- de algemeen geldende vaste afstanden,
- de vaste afstanden voor niet intensieve veehouderijen en

- geur individuele veehouderijen (Wet geurhinder en veehouderij; Wgv). Verder moet het woon- en leefklimaat ter plaatse van de planlocatie en de eventuele beperkingen voor omliggende veehouderijen in beeld te worden gebracht (Wet ruimtelijke ordening; Wro).

De gemeente Rucphen beschikt sinds 15 december 2011 over een geurverordening.

#### *Algemeen geldende vaste afstanden (Wgv) en richtafstanden*

In alle gevallen dient voldaan te worden aan een minimale afstand tussen de buitenzijde van het dichtstbijzijnde dierverblijf van de veehouderij en de buitenzijde van het geurgevoelig object. Deze afstand bedraagt 50 meter voor locaties binnen de bebouwde kom en 25 meter voor locaties buiten de bebouwde kom.

#### *Beoordeling*

De planlocatie is gelegen binnen de bebouwde kom zodat een afstand van 50 meter in acht genomen moet worden.

#### *Vaste afstanden voor niet-intensieve veehouderijen (Wgv)*

Voor enkele diercategorieën zijn geen geuromrekeningsfactoren vastgesteld en kan de geurbelasting niet worden berekend. Voor deze niet intensieve veehouderijen gelden vaste afstanden. De afstand tussen het emissiepunt van de veehouderij en de buitenzijde van het geurgevoelig object moet minimaal gelijk zijn aan 100 meter voor locaties binnen de bebouwde kom en 50 meter voor locaties buiten de bebouwde kom.

#### *Beoordeling*

De planlocatie is gelegen binnen de bebouwde kom zodat een afstand van 100 meter in acht genomen moet worden. Er bevinden zich geen veehouderijen binnen deze afstand van de geplande woning.

#### *Conclusie*

Het aspect geur is niet van invloed op de geplande nieuwe woning.

### **5.12 Kabels en leidingen**

#### *Toetsingskader*

De hierna volgende leidingen zijn planologisch relevant, voor zover zij geen deel uitmaken van een inrichting zoals bedoeld in de Wet milieubeheer2.

- a. hoogspanningsverbindingen van 50 kV en hoger;
- b. buisleidingen voor transport van aardgas met een uitwendige diameter van meer dan 50 mm en een druk van meer dan 16 bar;
- c. buisleidingen voor transport van aardolieproducten met een uitwendige diameter van meer dan 70 mm en een druk van meer dan 16 bar;
- d. buisleidingen met een diameter van 400 mm of meer buiten de bebouwde kom;
- e. buisleidingen voor transport van andere stoffen dan aardgas en aardolieproducten, die risico's met zich meebrengen voor mens en/of leefomgeving wanneer deze leidingen beschadigd raken.

#### *Beoordeling*

Ter plaatse van het plangebied en in de directe omgeving zijn geen planologisch relevante kabels en leidingen aanwezig. De in paragraaf 5.9 genoemde leidingen liggen op zodanige afstand dat zij niet relevant zijn voor de planvorming.

#### *Conclusie*

Er zijn geen belemmeringen met betrekking tot de aanwezigheid van kabels en leidingen.

### **5.13 Besluit m.e.r.**

#### *Toetsingskader*

Per 1 april 2011 is het Besluit m.e.r gewijzigd. De belangrijkste aanleidingen hiervoor zijn de modernisering van de m.e.r wetgeving in 2010 en de uitspraak van het Europese Hof van 15 oktober 2009 (HvJ EG 15 oktober 2009, zaak C-255/08 Commissie vs. Nederland). Uit deze uitspraak volgt dat de omvang van een project niet het enige criterium mag zijn om wel of geen m.e.r.( beoordeling) uit te voeren. Ook als een project onder de drempelwaarde uit lijst C en D zit, kan een project belangrijke nadelige gevolgen hebben, als het bijvoorbeeld in of nabij een kwetsbaar natuurgebied ligt. Gemeenten en provincies moeten daarom per 1 april van 2011 ook bij kleine bouwprojecten beoordelen of een m.e.r.-beoordeling nodig is. Achterliggende gedachte hierbij is dat ook kleine projecten het milieu relatief zwaar kunnen belasten en ook bij kleine projecten van geval tot geval moet worden beoordeeld of een MER nodig is. Een m.e.r.-beoordeling is een toets van het bevoegd gezag om te beoordelen of bij een project belangrijke nadelige milieugevolgen kunnen optreden. Wanneer uit de toets blijkt dat er belangrijke nadelige milieugevolgen kunnen optreden moet er een m.e.r.-procedure worden doorlopen. Met andere woorden dan is het opstellen van een MER nodig.

#### *Beoordeling*

Om te bepalen of een m.e.r.-beoordeling noodzakelijk is dient bepaald te worden of de ontwikkeling de drempelwaarden uit lijst D van het Besluit m.e.r. overschrijdt, of de ontwikkeling in een kwetsbaar gebied ligt en of er belangrijke milieugevolgen zijn.

In het plangebied wordt de nieuwbouw van een woonfunctie mogelijk gemaakt. De ontwikkeling dient getoetst te worden aan activiteit D 11.2 uit de Bijlage bij het Besluit m.e.r. Deze activiteit betreft een stedelijk ontwikkelingsproject. In het geval van een stedelijk ontwikkelingsproject is direct een m.e.r.-beoordeling noodzakelijk als de activiteit gaat om de bouw van 2.000 woningen of meer in een aaneengesloten gebied of als de activiteit een omvang heeft van 100 hectare. Geconcludeerd kan worden dat de ontwikkeling ver beneden de drempelwaarde ligt zoals opgenomen in het Besluit m.e.r.

In onderdeel A van de bijlage bij het Besluit m.e.r. is bepaald wat verstaan wordt onder een gevoelig gebied. Als gevoelig gebied zijn gebieden aangewezen die beschermd worden op basis van de natuurwaarden, landschappelijke waarden, cultuurhistorische waarden en waterwingebieden. Uit het onderhavige hoofdstuk, waaraan de resultaten van de toetsing juncto art. 3.1.6 Bro worden weergegeven, blijkt dat het plangebied niet ligt in of nabij een gebied dat beschermd wordt ten gevolge van de natuurwaarden. Het plan ligt daarnaast zodanig ver verwijderd van de Ecologische Hoofdstructuur, een Vogel- of Habitatrichtlijngebied of overig beschermd natuurgebied dat van externe werking geen sprake kan zijn.

Het plangebied behoort tevens niet tot een waterwinlocatie, waterwingebied of grondwaterbeschermingsgebied. Ook behoort het plangebied niet tot een gebied waarbinnen een Rijksmonument ligt en maakt het geen onderdeel uit van een Belvédèregebied. Er is derhalve geen sprake van een landschappelijk waardevol gebied. In dit hoofdstuk zijn tevens de verschillende milieueffecten beschouwd, zoals geluid en luchtkwaliteit. Hieruit blijkt dat er door de ontwikkeling inderdaad geen sprake zal zijn van nadelige milieugevolgen.

#### *Conclusie*

Er zijn geen 'belangrijke nadelige milieugevolgen' te verwachten en daarom is het niet noodzakelijk een m.e.r.-beoordeling uit te voeren.

# **6. JURIDISCHE PLANTOELICHTING**

### **6.1 Inleiding**

Dit hoofdstuk bespreekt de wijze waarop het ruimtelijk en functioneel beleid voor het plangebied in het bestemmingsplan is vertaald. Bij het opstellen van de juridische regeling heeft het uitgangspunt centraal gestaan dat er een regeling geboden wordt die de beoogde ontwikkeling van het plangebied mogelijk maakt, met inachtname van de aanwezige waarden en van het woon- en leefmilieu in de omgeving.

### **6.2 Opbouw van de regels**

Het bestemmingsplan bestaat uit (bestemmings)planregels en een verbeelding, vergezeld van een toelichting. De planregels en de verbeelding vormen het juridisch bindende deel van het bestemmingsplan. De planregels zijn zodanig opgesteld dat wordt aangesloten bij het gemeentelijk handboek en het vigerende bestemmingsplan in de omgeving.

De verbeelding heeft de rol van visualisering van de bestemmingen. De verbeelding omvat de gronden die voor de ontwikkeling van het plan van belang zijn. De keuze van de bestemmingen en de situering van de bestemmingsvlakken is gebaseerd op de huidige ruimtelijke situatie en de gewenste functies. Voorts sluit de opzet van de verbeelding aan op de Standaard Vergelijkbare Bestemmingsplannen 2012 (SVBP 2012).

De bestemmingsplanregels regelen hoe de betreffende gronden mogen worden gebruikt en bebouwd. De bestemmingen zijn zo opgenomen dat voldoende rechtszekerheid bestaat voor omwonenden en andere gebruikers van het gebied en de omliggende gebieden.

De bestemmingsplanregels bestaan uit vier hoofdstukken, te weten:

- inleidende regels;
- bestemmingsregels;
- algemene regels;
- overgangs- en slotregels.

In de toelichting wordt gemotiveerd waarom sprake is van een goede ruimtelijke ordening. Ondanks het feit dat de toelichting geen onderdeel uitmaakt van het juridisch plangedeelte, fungeert de toelichting wel als interpretatiekader voor de uitleg van de regels, indien hierover interpretatieverschillen blijken te bestaan.

### **6.3 Bestemmingsplanregels**

#### **Hoofdstuk 1 Inleidende regels**

#### *Begrippen*

In dit artikel worden begrippen gedefinieerd, die in de regels worden gehanteerd. Bij de toetsing aan het bestemmingsplan moet worden uitgegaan van de in dit artikel aan de betreffende begrippen toegekende betekenis.

#### *Wijze van meten*

In dit artikel wordt aangegeven hoe de hoogte en andere maten, die bij het bouwen in acht genomen dienen te worden, gemeten moeten worden.

#### **Hoofdstuk 2 Bestemmingsregels**

Het stramien voor de bestemmingsplanregels is vastgelegd in de SVBP 2012. De regels van een bestemming worden als volgt opgebouwd en benoemd:

- bestemmingsomschrijving;
- bouwregels;
- nadere eisen;
- afwijken van de bouwregels;
- specifieke gebruiksregels;
- afwijken van de gebruiksregels;
- omgevingsvergunning voor het uitvoeren van werk, geen bouwwerk zijnde, of van werkzaamheden;
- omgevingsvergunning voor het slopen van een bouwwerk;
- wijzigingsbevoegdheid.

Duidelijk zal zijn dat een bestemmingsregel niet alle elementen hoeft te bevatten. Dit kan per bestemming verschillen.

#### *Wonen*

Het plangebied heeft in zijn geheel de bestemming 'Wonen', zoals het ook al in het vigerende bestemmingsplan heeft. Het verschil is erin gelegen, dat er nu een nieuw bouwvlak geprojecteerd is, zodat er een extra woning binnen het plangebied gebouwd kan gaan worden. Voor het overige wordt zoveel mogelijk aangesloten op de bestaande regels van het bestemmingsplan Zegge.

#### *Tuin*

Het gebied vóór de voorgevelrooilijn is bestemd tot tuin. Binnen deze bestemming mag in principe niet gebouwd worden, met uitzondering van ondergeschikte bouwdelen als erkers en verder lage erfafscheidingen en dergelijke.

#### *Waarde - Archeologie 5*

Het plangebied maakt deel uit van een groter gebied in de kern Zegge, die in het vigerende bestemmingsplan de dubbelbestemming 'Waarde - archeologie 5' heeft. Deze bestemming blijft bij deze planherziening gehandhaafd.

#### **Hoofdstuk 3 Algemene regels**

#### *Anti-dubbeltelregel*

In dit artikel wordt geregeld dat voor gronden die eenmaal in aanmerking zijn genomen bij het toestaan van een bouwplan waaraan uitvoering is gegeven of alsnog kan worden gegeven, de beoordeling van latere bouwplannen buiten beschouwing blijven.

#### *Algemene bouwregels*

In dit artikel is bepaald dat het bevoegd gezag nadere eisen kan stellen aan plaatsing van gebouwen, de dakhelling van hellende dakvlakken en de nokrichting en de plaatsing en vormgeving van andere bouwwerken. Deze eisen mogen slechts worden gesteld met het doel te voorkomen dat de belangen van derden worden geschaad of afbreuk wordt gedaan aan de doeleinden van het plan en met het oog op de bereikbaarheid van gebouwen, bouwwerken, geen gebouwen zijnde en gronden in verband met calamiteiten. In de regels is opgenomen, dat er nadere eisen kunnen worden gesteld aan de plaatsing en lichtsterkte van lichtmasten.

#### *Algemene gebruiksregels*

In dit artikel is een algemeen gebruiksverbod gegeven voor gebruik in strijd met de bestemming. Het gebruik van gronden, gebouwen en andere bouwwerken ten behoeve van de exploitatie van een seksinrichting, een escortbedrijf en (straat)prostitutie is expliciet uitgesloten. Tevens is een regeling opgenomen ten behoeve van het parkeren.

#### *Algemene aanduidingsregels*

In dit artikel zijn regels opgenomen voor het bouwen in de vrijwaringszone voor de radar van Vliegbasis Woensdrecht.

#### *Algemene afwijkingsregels*

In dit artikel zijn enkele algemene afwijkingen opgenomen. Ten eerste is er een afwijkingsbevoegdheid volgens de Wabo opgenomen betreffende het overschrijden van de in het plan opgenomen maatvoeringen met maximaal 10%. Daarnaast is er een afwijking opgenomen voor het oprichten van antennes en masten tot 15 meter hoog. De afwijkingen zijn enkel mogelijk indien er geen onevenredige aantasting plaatsvindt van de samenhang in straat- en bebouwingsbeeld en de gebruiksmogelijkheden van de aangrenzende gronden en bouwwerken. Ook zijn geringe afwijkingen mogelijk, die in het belang zijn van een ruimtelijke of technisch beter verantwoorde plaatsing van bouwwerken of die noodzakelijk zijn in verband met de werkelijke toestand van het terrein, mits de bestemming niet wijzigt en een bouwgrens maximaal 2,50 meter verschuift.

#### *Algemene wijzigingsregels*

In dit artikel is een algemene wijzigingsregel opgenomen voor geringe afwijkingen die in het belang zijn van een ruimtelijk of technisch beter verantwoorde plaatsing van bouwwerken, geen gebouwen zijnde of die noodzakelijk zijn in verband met de werkelijke toestand van het terrein.

#### *Overige regels*

In dit artikel is de algemene parkeerregeling opgenomen, waarmee zeker wordt gesteld dat de benodigde parkeervoorzieningen aanglegd worden en in stand blijven.

#### **Hoofdstuk 4 Overgangs- en slotregels**

#### *Overgangsrecht*

Dit artikel betreft het overgangsrecht met betrekking tot gebruik van onbebouwde gronden en bouwwerken dat afwijkt van het bestemmingsplan op het moment dat dit rechtskracht verkrijgt. Dit gebruik mag worden voortgezet. Wijziging van het afwijkend gebruik is slechts toegestaan indien de afwijking hierdoor wordt verkleind. Daarnaast zijn overgangsregels opgenomen ten aanzien van het bouwen. Een bouwwerk dat afwijkt van de bouwregels van het bestemmingsplan op het moment dat dit rechtskracht verkrijgt, mag gedeeltelijk worden vernieuwd of veranderd, of na een calamiteit geheel worden vernieuwd of veranderd. De afwijking mag daarbij naar aard en omvang niet worden vergroot. Daarvan mag eenmalig bij een omgevingsvergunning worden afgeweken tot maximaal 10% van de inhoud van het bouwwerk. Het overgangsrecht is niet van toepassing op bouwwerken die reeds in strijd waren met het voorgaande geldende bestemmingsplan.

#### *Slotregel*

De regels kunnen worden aangehaald onder de naam: Regels van het bestemmingsplan KOM ZEGGE, Noorderstraat ongenummerd, naast 96A'.

# **7. ECONOMISCHE UITVOERBAARHEID**

### **7.1 Inleiding**

In dit hoofdstuk wordt de economische uitvoerbaarheid beschreven. Indien het bestemmingsplan voorziet in de uitvoering van werken door de gemeente moet de financieel-economische uitvoerbaarheid hiervan worden aangetoond. Er wordt nader ingegaan op de grondexploitatie en de koppeling met het exploitatieplan.

### **7.2 Toepassing Grondexploitatiewet**

De Wet ruimtelijke ordening maakt het vaststellen van een exploitatieplan verplicht voor een aantal bouwactiviteiten wanneer de bouw planologisch mogelijk wordt gemaakt in een bestemmingsplan, een wijziging van een bestemmingsplan of een projectafwijkingsbesluit. De bouwplannen waarbij een exploitatieplan verplicht is, staan in artikel 6.2.1 van het Besluit ruimtelijke ordening. Dit betreft onder meer plannen voor de bouw van een of meer woningen en de bouw van een of meer andere hoofdgebouwen. Bovendien is een exploitatieplan nodig als locatie-eisen (aan openbare ruimte of woningcategorieën) gesteld moeten worden en/of het bepalen van een tijdvak of fasering noodzakelijk is.

Geen exploitatieplan is nodig indien het verhaal van de kosten van grondexploitatie anderszins verzekerd is en er geen fasering of tijdvak behoeft te worden vastgelegd én geen locatie-eisen (aan openbare ruimte of woningbouwcategorieën) hoeven te worden vastgesteld.

### **7.3 Economische uitvoerbaarheid**

Met onderhavig bestemmingsplan wordt een bouwplan in de zin van artikel 6.2.1 Bro mogelijk gemaakt. Er is met de initiatiefnemers, de ontwikkelende partij, een anterieure overeenkomst gesloten, zoals is bepaald in artikel 6.24 Wro, zodat de verplichting tot het vaststellen van een exploitatieplan niet geldt. In deze anterieure overeenkomst zijn de afspraken gemaakt over het verhalen van kosten op afdoende wijze vastgelegd. De uitvoering van de ontwikkeling op de ontwikkelingslocatie is voor rekening en risico van de initiatiefnemer. Op grond van de anterieure overeenkomst kan de gemeenteraad afzien van het vaststellen van een exploitatieplan, omdat verhaal van de kosten anderszins is verzekerd.

# **8. MAATSCHAPPELIJKE UITVOERBAARHEID**

### **8.1 Inleiding**

In dit hoofdstuk wordt de maatschappelijke uitvoerbaarheid van het plan beschreven. Daarbij wordt aandacht besteed aan de reacties van omwonenden en van ambtelijke organisaties ten aanzien van de bestemmingsplanherziening.

### **8.2 Overleg en inspraak**

#### *procedure*

Gezien de omvang van het plan en informele contacten van de initiatiefnemers met omwonenden is ervan afgezien om het voorontwerpbestemmingsplan ter inzage te leggen. Wel is het voorontwerpbestemmingsplan toegezonden aan diverse ambtelijke instanties. De ingekomen reacties zijn hierna beschreven.

#### *vooroverleg*

Het voorontwerpbestemmingsplan is toegezonden aan diverse ambtelijke instanties. Er werden reacties ontvangen van:

#### **-Provincie Noord-Brabant**

De provincie laat weten dat het vooroverleg is afgerond op basis van het ingevulde formulier Inventarisatie ruimtelijke aspecten (zie bijlage 5). Op basis hiervan kan geconcludeerd worden dat er door het plan geen provinciale belangen worden geschaad.

#### **- Brandweer Midden- en WestBrabant**

De Brandweer deelt mede voor het bestemmingsplan Onzelievevrouwenstraat 163 – 167 in Rucphen geen opmerkingen te hebben t.a.v. externe veiligheid (buiten invloedsgebied van risicobronnen) (zie bijlage 5).

#### **- Waterschap Brabantse Delta**

Het waterschap laat weten dat, aangezien de belangrijkste uitgangspunten voor het waterschap naar wens zijn opgenomen in het voorontwerp bestemmingsplan, een positief wateradvies te geven (zie bijlage 5).

#### *Bijlagen bij deze toelichting:*

- *Bijlage 1: Agel Adviseurs (2017): Verkennend bodemonderzoek Onze Lieve Vrouwestraat 167 te Zegge*
- *Bijlage 2: Agel Adviseurs (2017): Quickscan natuurwetgeving Onze Lieve Vrouwestraat 167 te Zegge.*
- *Bijlage 3: Agel Adviseurs (2017): Akoestisch onderzoek wegverkeerslawaai Onze Lieve Vrouwestraat 167 te Zegge.*
- *Bijlage 4: Standaardadvies veiligheidsregio.*
- *Bijlage 5: Overlegreacties.*

's-Hertogenbosch, juli/oktober/december 2017/maart 2018

### **CUIJPERS ADVIES**

PROJECTBUREAU RUIMTELIJKE ONTWIKKELING B.V.