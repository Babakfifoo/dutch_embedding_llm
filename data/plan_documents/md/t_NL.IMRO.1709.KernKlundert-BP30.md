# **Inhoudsopgave van de toelichting**

| 1    | Inleiding                            | 1  |
|------|--------------------------------------|----|
| 1.1  | Aanleiding                           | 1  |
| 1.2  | Ligging plangebied                   | 1  |
| 1.3  | Vigerende bestemmingsplannen         | 2  |
| 1.4  | Planvorm                             | 2  |
| 1.5  | Leeswijzer                           | 3  |
| 2    | Gebiedsvisie                         | 5  |
| 2.1  | Beleidskader                         | 5  |
| 2.2  | Ruimtelijk<br>-functionele structuur | 15 |
| 2.3  | Gebiedsvisie                         | 18 |
| 3    | Juridische planbeschrijving          | 23 |
| 3.1  | Planvorm                             | 23 |
| 3.2  | Systematiek bestemmingen             | 23 |
| 3.3  | Overig                               | 31 |
| 4    | Onderzoek                            | 33 |
|      | Algemeen                             | 33 |
| 4.1  |                                      |    |
| 4.2  | Bedrijven                            | 33 |
| 4.3  | Horeca                               | 34 |
| 4.4  | Externe veiligheid                   | 34 |
| 4.5  | Leidingen                            | 43 |
| 4.6  | Geluidshinder                        | 43 |
| 4.7  | Luchtkwaliteit                       | 45 |
| 4.8  | Archeologie en cultuurhistorie       | 46 |
| 4.9  | Bodem                                | 53 |
| 4.10 | Ecologie                             | 54 |
| 4.11 | Water                                | 57 |
| 5    | Uitvoerbaarheid                      | 64 |
| 5.1  | Economische uitvoerbaarheid          | 64 |
| 5.2  | Maatschappelijke uitvoerbaarheid     | 64 |

# <span id="page-2-0"></span>**1 Inleiding**

#### <span id="page-2-1"></span>**1.1 Aanleiding**

Voorliggend bestemmingsplan van de gemeente Moerdijk biedt een juridisch-planologische regeling voor de kern Klundert. Het primaire doel van het voorliggende plan is voldoen aan de actualiseringsplicht uit de Wet ruimtelijke ordening. Bovendien moet voldaan worden aan de digitaliserings- en standaardiseringseisen die aan bestemmingsplannen worden gesteld.

Het bestemmingsplan "Kern Klundert" is opgesteld om te voorzien in een eenduidige en uniforme juridische regeling voor het toegestane gebruik en de toegestane bebouwing binnen het plangebied. Er is qua systematiek aangesloten bij het gemeentelijke handboek voor bestemmingsplannen en de daarin opgenomen standaardregels. De regeling die is opgenomen in het bestemmingsplan heeft een conserverend karakter en is gericht op het vastleggen van de vigerende rechten.

### <span id="page-2-2"></span>**1.2 Ligging plangebied**

Het voorliggende plangebied omvat vrijwel de gehele kern Klundert, met uitzondering van het bedrijventerrein. Aan de noordzijde vormen de sportvelden van V.V. Klundert de begrenzing van het plangebied. Ten oosten van het plangebied liggen de Schapenweg/Niervaartweg en de agrarische gronden ten noordoosten van de kern. Aan de zuidzijde wordt de plangrens gevormd door de Moye Keene, Keenehaven, de (zuidelijke) vestingwerken en de Stoofdijk. De westelijke grens wordt bepaald door de agrarische percelen ten zuidwesten van de kern, het Rondeel en Aalskreek. De ligging en globale begrenzing van het plangebied is weergegeven in afbeelding 1.1.

*Afbeelding 1.1: globale ligging en begrenzing plangebied*

*1*

*Ontwerpbestemmingsplan "Kern Klundert" Toelichting*

### <span id="page-3-0"></span>**1.3 Vigerende bestemmingsplannen**

Voor de kern Klundert vigeren thans diverse bestemmingsplannen. In onderstaande tabel is een beknopt overzicht gegeven van de vigerende plannen. In afbeelding 1.2 is de globale ligging van deze bestemmingsplannen weergegeven.

| Bestemmingsplan                              | Vastgesteld      | Goedgekeurd      |
|----------------------------------------------|------------------|------------------|
| Kern Klundert                                | 14 december 2006 | 14 augustus 2007 |
| Evenemententerrein Klundert                  | 16 juli 2009     | 5 november 2009  |
| Moye Keene                                   | 28 april 2011    | n.v.t.           |
| Prins Willemstraat 40                        | 7 juli 2011      | n.v.t.           |
| Woonwagencentrum Blauwe Hoefsweg             | 4 februari 2016  | n.v.t.           |
| Kleinschalige bouwlocaties gemeente Moerdijk | 24 november 2016 | n.v.t.           |

<span id="page-3-1"></span>*Afbeelding 1.2: globale ligging vigerende bestemmingsplannen*

#### **1.4 Planvorm**

Het bestemmingsplan "Kern Klundert" is een conserverend bestemmingsplan, dat bestaat uit bestemmingen en regels. De bestemmingen zijn geometrisch bepaald*1* en analoog verbeeld door middel van een verbeelding. Bij de bestemmingen zijn regels ten aanzien van het bouwen en het gebruik opgenomen. Het plan gaat vergezeld van deze toelichting. In de toelichting worden de keuzes die zijn gemaakt bij het opstellen van de geometrische plaatsbepaling en de regels

<sup>1</sup> Geografische coördinaten volgens het Rijksdriehoekstelsel bepalen de ligging van een bestemming. Met gebruikmaking van de coördinaten kan exact de plaats van een object in een gebied worden bepaald.

verantwoord en verduidelijkt. Vervolgens wordt hierin de uitvoerbaarheid van de ontwikkeling aangetoond.

#### <span id="page-4-0"></span>**1.5 Leeswijzer**

In voorliggende toelichting van het bestemmingsplan wordt ingegaan op de achtergronden van het plan. Er wordt in hoofdstuk 2 een visie op het plangebied gegeven, waarbij onder meer getoetst wordt aan het beleid van het Rijk, provincie en de gemeente Moerdijk en een beschrijving van de ruimtelijk-functionele structuur wordt gegeven. Hoofdstuk 3 bestaat uit een juridische planbeschrijving, waarin de bestemmingsplanregeling wordt toegelicht. Vervolgens wordt in hoofdstuk 4 ingegaan op diverse sectorale (milieu)aspecten en worden in hoofdstuk 5 de maatschappelijke en economische uitvoerbaarheid van het plan beschreven.

<span id="page-5-0"></span>*Ontwerpbestemmingsplan "Kern Klundert" Toelichting*

# **2 Gebiedsvisie**

# <span id="page-6-0"></span>**2.1 Beleidskader**

In dit hoofdstuk wordt een beleidsanalyse gegeven, waarin wordt ingegaan op het ruimtelijke beleid op Rijks-, provinciaal, regionaal en gemeentelijk niveau dat relevant is voor het plangebied.

# *2.1.1 Rijksbeleid*

Het Rijk heeft haar ruimtelijk beleid vastgelegd in de Structuurvisie Infrastructuur en Ruimte (SVIR) en het Besluit algemene regels ruimtelijke ordening (Barro). De leidende gedachte van het rijksbeleid is ruimte maken voor groei en beweging, waarbij het Rijk zich vooral concentreert op decentralisatie. De verantwoordelijkheid wordt verplaatst van Rijksniveau naar provinciaal en gemeentelijk niveau. In het SVIR en Barro worden dan ook geen specifieke uitspraken gedaan met betrekking tot het voorliggende plangebied.

### *2.1.2 Provinciaal beleid*

# **Structuurvisie Ruimtelijke Ordening**

Op 1 januari 2011 is de provinciale Structuurvisie Ruimtelijke Ordening (RO) in werking getreden. De Structuurvisie RO van de provincie Noord-Brabant geeft de hoofdlijnen voor het provinciaal ruimtelijk beleid tot 2025 (met een doorkijk naar 2040). Sinds de vaststelling van de Structuurvisie RO in 2010 zijn diverse besluiten genomen die een verandering brengen in de provinciale rol en sturing, of van provinciaal beleid. Dit vormde een belangrijke aanleiding voor de provincie om haar ruimtelijk beleid te actualiseren. Omdat de provinciale Structuurvisie Ruimtelijke Ordening nog vrij recent is, en de visie en sturingsfilosofie voor het overgrote deel nog actueel zijn, is besloten om slechts op bepaalde onderdelen bij te sturen. Zodoende is gekozen voor een partiële herziening van de Structuurvisie RO. Deze partiële herziening 2014 is op 7 februari 2014 door Provinciale Staten vastgesteld en op 19 maart 2014 in werking getreden.

Klundert is in de Structurenkaart aangeduid als 'Kern in het landelijk gebied'. Noord-Brabant is naast een provincie met grote steden, een provincie met veel (verschillende) kernen waar het aantrekkelijk is om te wonen en te werken. De kernen in Noord-Brabant hebben elk hun eigen karakter en relatie met het Brabantse landschap. De kleinere kernen maken meer deel uit van het omliggende landschap en hebben nog een natuurlijke overgang richting het landschap. Het beleid van de provincie richt zich op het opvangen van de lokale behoefte voor verstedelijking (wonen, werken en voorzieningen) in de kernen. De provincie vraagt gemeenten om in regionaal verband afspraken te maken over de verdeling van het programma voor wonen, werken en voorzieningen. Het voorliggende bestemmingsplan is uitsluitend conserverend en maakt geen nieuwe ontwikkelingen mogelijk.

*Afbeelding 2.1: uitsnede partiële herziening structurenkaart Structuurvisie ruimtelijke ordening provincie Noord-Brabant (2014). het plangebied is zwart omkaderd.*

Enkele agrarische percelen aan de noord en zuidzijde van het plangebied, alsmede een deel van de vestingwerken, zijn aangemerkt als 'accentgebied agrarische ontwikkeling'. Landbouw is een belangrijke drager van de plattelandseconomie. De provincie wil dan ook ruimte bieden voor de verdere ontwikkeling van de land- en tuinbouw, mits deze bijdraagt aan een verdere verduurzaming van de sector. In het voorliggende plangebied zijn slechts enkele agrarische percelen aanwezig. Door de versnipperde ligging en beperkte omvang van deze percelen, zijn deze gronden niet geschikt voor grootschalige land- of tuinbouw. De agrarische percelen dienen voornamelijk als 'zachte' overgang naar het grootschalige agrarisch gebied ten noordwesten van Klundert. De agrarische percelen zijn voorzien van de bestemming 'Agrarisch'. De vestingwerken hebben de bestemming 'Groen' gekregen.

Daarnaast is een klein deel van het plangebied aangemerkt als zoekgebied voor verstedelijking. Het gaat om de gronden aan de westzijde van de kern, tussen de Blauwe Hoefsweg en het Rondeel, waar thans een agrarisch bedrijf is gevestigd. Mogelijk kunnen deze gronden op termijn worden aangewend voor nieuwe stedelijke ontwikkelingen. Vooralsnog is dit echter niet aan de orde. Het voorliggende bestemmingsplan maakt dan ook geen nieuwe ontwikkelingen mogelijk.

Het zuidelijke deel van het plangebied is aangemerkt als 'groenblauwe mantel'. De groenblauwe mantel bestaat overwegend uit gemengd landelijk gebied met belangrijke nevenfuncties voor natuur en water. Het zijn meestal gebieden grenzend aan het kerngebied natuur en water, die bijdragen aan de bescherming van de waarden in het kerngebied. De waarden in de groenblauwe mantel zijn vaak gekoppeld aan landschapselementen, het watersysteem en het voorkomen bijzondere planten en dieren. In casu betreft het de (zuidelijke) vestingwerken, die een belangrijke cultuurhistorische, landschappelijke en ecologische waarde hebben. Nieuwe ontwikkelingen binnen de groenblauwe mantel zijn mogelijk, als deze bestaande natuur-, bodem- en waterfuncties respecteren of bijdragen aan een kwaliteitsverbetering van de functies of het (cultuurhistorisch waardevolle) landschap. Het voorliggende bestemmingsplan heeft een

conserverend karakter en maakt geen nieuwe ontwikkelingen mogelijk. De vestingwerken zijn voorzien van een passende bestemming ('Groen' en 'Water'), waarbij de aanwezige landschappelijke, cultuurhistorische en ecologische waarden zijn gewaarborgd middels dubbelbestemmingen en (gebieds)aanduidingen (zie ook paragraaf 4.8).

# **Verordening Ruimte 2014**

Provinciale Staten hebben op 7 februari 2014 de Verordening Ruimte 2014 vastgesteld, op 19 maart 2014 is deze in werking getreden. De onderwerpen die in de Verordening staan, komen uit de provinciale structuurvisie. De Verordening stelt de belangen die in de structuurvisie zijn genoemd veilig. De regels die in de Verordening staan moeten gemeente in acht nemen bij het opstellen van ruimtelijke instrumenten. Daarnaast regelt de Verordening de organisatie van het regionaal ruimtelijk overleg waarin afspraken worden gemaakt over woningbouw, bedrijventerreinen en kantorenlocaties. De Verordening kent ook een aantal regels dat de burger bindt. Deze hebben betrekking op de ontwikkeling van intensieve veehouderij in de zogenaamde extensiveringsgebieden, verwevingsgebieden, landbouwontwikkelingsgebieden en in het bijzonder op de intensieve geiten- en schapenhouderijen.

Belangrijke onderwerpen in de Verordening zijn:

- 1. ruimtelijke kwaliteit
- 2. stedelijke ontwikkelingen
- 3. natuurgebieden en andere gebieden met waarden
- 4. agrarische ontwikkelingen
- 5. overige ontwikkelingen in het buitengebied

# *Algemeen*

In de verordening zijn algemene regels opgenomen ter bevordering van de ruimtelijke kwaliteit. Als een bestemmingsplan voorziet in een ruimtelijke ontwikkeling buiten bestaand stedelijk gebied, moet zorg worden gedragen voor het behoud en de bevordering van de ruimtelijke kwaliteit van het betrokken gebied en de naaste omgeving. Daarbij staat het principe van zorgvuldig ruimtegebruik centraal (voor ruimtelijke ontwikkelingen in ieder geval inhoudt dat ingeval van stedelijke ontwikkeling toepassing is gegeven aan artikel 3.1.6, tweede lid, van het Besluit ruimtelijke ordening (ladder voor duurzame verstedelijking)).

Tevens wordt een belangenafweging gevraagd, waarbij de gevolgen in beeld worden gebracht voor cultuurhistorische, ecologische, landschappelijke en aardkundige waarden, bodemkwaliteit, waterhuishouding, monumenten en overige ruimtelijke ontwikkelingsmogelijkheden. Er moet worden aangetoond dat de omvang van de beoogde ruimtelijke ontwikkeling past in de omgeving en dat het met de ontwikkeling samenhangende personen- en goederenvervoer goed kan worden afgewikkeld.

De beoogde ruimtelijke ontwikkeling moet gepaard gaan met een aantoonbare en uitvoerbare fysieke verbetering van de aanwezige of potentiële kwaliteiten van bodem, water, natuur, landschap en cultuurhistorie of van de extensieve recreatieve mogelijkheden van het gebied.

# *Stedelijke ontwikkeling*

Stedelijke ontwikkelingen zijn uitsluitend toegestaan binnen bestaand stedelijk gebied. Op grond van de verordening is een groot deel van de kern Klundert gelegen binnen 'Bestaand stedelijk gebied' (zie afbeelding 2.2). Het beleid van de provincie is erop gericht om nieuwe stedelijke ontwikkelingen onder te brengen binnen bestaand stedelijk gebied, waaronder de kernen in het landelijk gebied. Indien dit niet mogelijk is, dienen nieuwe ontwikkelingen aansluitend op bestaand stedelijk gebied plaats te vinden. In dit kader is het westelijke deel van het plangebied, tussen de Blauwe Hoefsweg en het Rondeel aangemerkt als 'Zoekgebied voor verstedelijking'. Het voorliggende bestemmingsplan is echter conserverend en maakt geen nieuwe ontwikkelingen mogelijk.

*Afbeelding 2.2: uitsnede Verordening Ruimte 2014; kaart 'stedelijke ontwikkeling' (het plangebied is zwart omkaderd).*

#### *Water*

In deze Verordening is voor de Keenehaven, Aalskreek en vestingwerken de aanduiding 'Behoud en herstel watersystemen' opgenomen (zie afbeelding 2.3). Ter plaatse van deze aanduiding zijn de gronden bestemd voor het behoud en herstel van het huidige watersysteem. Deze bestaat uit verschillende typen gebieden:

- de waterlopen met de functie waternatuur,
- de (natte) ecologische verbindingszones en
- de gebieden die in de reconstructie- en gebiedsplannen zijn aangeduid als 'ruimte voor beek- en kreekherstel'.

In al deze gebieden is het beleid gericht op verbetering en herstel van het natuurlijke watersysteem van bovenregionaal belang en de ruimte die daarvoor nodig is. Er is geen onderscheid gemaakt naar gebieden waar al maatregelen zijn uitgevoerd. Het blijft immers van belang om deze gebieden te beschermen en de ruimte beschikbaar te houden.

In het voorliggende plangebied zijn de Keenehaven, Aalskreek en de vestingwerken aangeduid voor het behoud en herstel van het watersysteem. De betreffende waterstructuren zijn in dit bestemmingsplan voorzien van de bestemming 'Water'. De oevers zijn voorzien van de bestemmingen 'Groen' en 'Agrarisch', waarbinnen evenwel water is toegestaan. Bovendien zijn de gronden die zijn aangemerkt als ecologische verbindingszone voorzien van de gebiedsaanduiding 'overige zone – ecologische verbindingszone', teneinde het behoud, herstel en/of de ontwikkeling van de aanwezige ecologische waarden te borgen. Daarmee is de instandhouding van de bestaande waterstructuur en de functie als ecologische verbindingszone voldoende gewaarborgd.

*Afbeelding 2.3: uitsnede Verordening Ruimte 2014; kaart 'water' (het plangebied is zwart omkaderd).*

### *Natuur en landschap*

De vestingwerken zijn in de Verordening Ruimte 2014 aangeduid als 'Groenblauwe mantel' (zie afbeelding 2.4). De groenblauwe mantel is nodig voor de bescherming, maar vooral ook de ontwikkeling van natuur- en waterfuncties. Dit geldt zowel voor de aanliggende groenblauwe kerngebieden als het mantelgebied zelf. Nieuwe ruimtelijke ontwikkelingen binnen de mantel zijn mogelijk, mits ze gunstig zijn voor de natuur- en landschapswaarden en het bodem- en watersysteem. Het voorliggende bestemmingsplan is conserverend en voorziet geen nieuwe ruimtelijke ontwikkelingen. De vestingwerken zijn in dit bestemmingsplan voorzien van de bestemmingen 'Groen' en 'Water'. Binnen deze bestemmingen zijn er voldoende mogelijkheden om de bestaande natuur- en landschapswaarden verder te versterken.

*Afbeelding 2.4: uitsnede Verordening Ruimte 2014; kaart 'natuur en landschap' (het plangebied is zwart omkaderd).*

Naast de aanduiding 'Groenblauwe mantel' zijn de vestingwerken, de Aalskreek en Keenehaven aangemerkt als Ecologische Hoofdstructuur (EHS). De Ecologische Hoofdstructuur – tegenwoordig aangeduid als NatuurNetwerk Nederland (NNN) - is een samenhangend netwerk van natuurgebieden en landbouwgebieden met natuurwaarden van (inter-)nationaal belang. Om de populaties gezond te houden en de genetische uitwisseling te bevorderen, moeten de gebieden groot genoeg zijn en de mogelijkheid bieden voor migratie tussen de gebieden. Om de EHS als zo`n netwerk te laten functioneren, werkt de provincie samen met andere partijen aan het aanleggen van ecologische verbindingszones en het oplossen van faunaknelpunten in de wegenstructuur. Ook de vestingwerken, Keenehaven en Aalskreek vervullen thans een functie als ecologische verbindingszone. Om het behoud, herstel en/of de ontwikkeling van deze ecologische verbinding te waarborgen is in dit bestemmingsplan de gebiedsaanduiding 'Overige zone – Ecologische verbindingszone' opgenomen.

# *2.1.3 Gemeentelijk beleid*

# **Strategische Visie voor Moerdijk 2030**

De gemeente Moerdijk wordt met een aantal ingrijpende ontwikkelingen geconfronteerd, zoals vergrijzing, ontgroening, de globalisering van de toeristisch-recreatieve en agrarische sector, schaalvergroting in de omgeving waarin de gemeente opereert en niet in de laatste plaats de voortgaande decentralisatie van rijksoverheidstaken. Deze en andere ontwikkelingen stellen de gemeente op korte en (middel)lange termijn voor grote opgaven.

De uitvoering van de visie en het beleid rondom die opgaven wordt voor de periode van 2009- 2030 op robuuste wijze ingezet. Dit doet de gemeente door in een visie op de (middel) lange termijn - op strategisch niveau- richting te geven aan de ontwikkelingen in de samenleving en aan de eigen positie in de regio.

De strategische visie voor de gemeente Moerdijk heeft tot doel te komen tot een:

- 1. ontwikkelingsrichting voor de lange termijn;
- 2. kapstok en referentiekader voor integraal afgestemd gemeentelijk beleid;
- 3. duidelijke missie die kan worden uitgedragen naar buurgemeenten, provincie en rijk.

De strategische visie maakt het mogelijk om op langere termijn een consistent beleid te voeren, en nieuwe ontwikkelingen snel te combineren met al ingeslagen richtingen, waarmee de gemeente Moerdijk een integraal beleid kan voeren en beter kan anticiperen op veranderingen in de maatschappij, wet of wensen.

# De missie voor Moerdijk is als volgt:

*"Moerdijk is in 2030 een gemeente die, gelegen op de as Rotterdam-Antwerpen én als hoogwaardig logistiek centrum van West-Brabant, voor al haar inwoners een leefbare woonomgeving biedt met werkgelegenheid in de nabijheid. Een gemeente met rust, ruimte, recreatie en toeristische mogelijkheden in het westelijke deel en dynamiek, bedrijvigheid en bovenlokale voorzieningen, geconcentreerd in de kern Zevenbergen en het haven- en industrieterrein Moerdijk in het oostelijke deel van de gemeente. Een gemeente waarin de kernen hun eigenheid bewaard hebben, maar ook duidelijk één gemeente vormen. Een gemeente met een sociaal gezicht, waar zorg en basisvoorzieningen dichtbij zijn en de menselijke maat geldt. Een gemeente die op een bewonersgerichte, innovatieve, efficiënte en effectieve wijze wordt bestuurd."*

De missie geeft de strategische visie drie dimensies als uitgangspunt voor de discussie rond de verschillende thema's: samenleving, leefmilieu en economie. Dit wordt ook wel het 'Triple P' mechanisme genoemd (people, planet, profit) of de Telos-Driehoek. Het idee achter de 'TripleP' gedachte is dat het optimaliseren van de economische kracht, de (lokale) leefomgeving en de sociaalmaatschappelijke kant op termijn leidt tot een duurzame gemeente. Vanuit deze gedachte zijn vervolgens de paraplunota's opgesteld.

# **Paraplunota's Maatschappij, Economisch klimaat en Leefomgeving**

De paraplunota's zijn bedoeld als kapstok voor alle gemeentelijke beleidsnotities. Ze zorgen ervoor dat er meer samenhang tussen beleid is en er minder beleidsplannen in algemene zin gemaakt worden. De gemeentelijke ambities en doelen staan centraal in de paraplunota's. Hieraan kan alle beleid en uitvoering verbonden worden. De uitvoeringsstrategie benoemt de hoofdrichting die wordt ingezet om de doelstellingen te realiseren.

Met de paraplunota's zet Moerdijk nadrukkelijk in op een toekomst in het teken van duurzaamheid. De gemeente wil de mens centraal plaatsen als onderdeel van de samenleving. De samenleving is een samenspel van aspecten die de mens zelf betreffen, de leefomgeving en bedrijvigheid. Moerdijk kiest daarom voor de 'definitie' die betrekking heeft op de 'duurzame samenleving' die uiteen valt in drie pijlers Maatschappij (people), Leefomgeving (planet) en Economisch-Klimaat (profit).

- Paraplunota 'Maatschappij' richt zich op mensen en de omgeving waarin zij met elkaar samenleven. De manier waarop mensen met elkaar samenleven wordt beïnvloedt door de omgeving en andersom.
- Paraplunota 'Leefomgeving' richt zich op de fysieke leefomgeving en onderscheidt daarin de elementen bodem, water, lucht, grondstoffen, natuur en de samenhang daartussen.
- Paraplunota 'Economisch Klimaat' richt zich op economie en bedrijvigheid. Economisch Klimaat is het 'klimaat' waarbinnen economische ontwikkeling plaatsvindt.

# *Maatschappij*

Wonen is een basisbehoefte. Het streven van de gemeente is: iedere woning levensloopbestendig, duurzaam en veilig. Door vergrijzing neemt het aantal ouderen toe en door veranderingen in de zorg zullen mensen langer thuis blijven wonen. Het is van belang om de bestaande woningvoorraad hierop aan te passen. De belangrijkste speerpunten van dit beleid zijn:

- Inwoners nemen de verantwoordelijkheid voor de eigen woonsituatie: mensen vragen zich op tijd af wat er voor nodig is om in de eigen woning te kunnen blijven wonen, ook als men straks ouder is. Ze letten op welke manier bespaard kan worden op de energiekosten en/of aanpassingen nodig zijn om bijvoorbeeld inbraken te voorkomen.
- Zorgen voor keuzevrijheid of zo mogelijk maatwerk: inwoners krijgen zoveel mogelijk de kans om in hun woonbehoefte te voorzien. Niet alleen door het projectmatig bouwen, ook maatwerk is nodig. Zo hebben mensen iets te kiezen en zo kan de gemeente voorzien in de woonwensen die passen bij verschillende levensfasen. Betaalbaarheid van woningen is hierbij belangrijk.
- Passende huisvesting voor inwoners die aangewezen zijn op sociale huurwoningen. Met daarbij ook aandacht voor mensen die niet meer terecht kunnen in een sociale huurwoning maar ook niet in staat zijn een woning te kopen. Daarnaast is het van belang voldoende woonruimte beschikbaar te maken voor starters, senioren, mensen met een beperking en arbeidsmigranten.

- Kwaliteit van de bestaande woningvoorraad: bestaande woningen zo kunnen verbouwen dat mensen in hun huis kunnen blijven wonen. Dit ondanks veranderende levensomstandigheden door bijvoorbeeld ouderdom, ziekte, handicap of bij vermindering van het inkomen. Ook moet er aandacht zijn voor duurzaamheid van de bestaande woningen, voor een schoon milieu, besparing op energiekosten en verbetering van het wooncomfort. Via terugdringing van woninginbraken wordt gewerkt aan verbetering van de veiligheid van woningen.
### Woningbouwcapaciteit

Het uitgangspunt voor het gemeentelijke reguliere woningbouwprogramma vormt de provinciale bevolkings- en woningbehoefteprognose, gebaseerd op demografische ontwikkelingen en trends. Daarnaast mag de gemeente Moerdijk nog 1.075 woningen bovenop het reguliere woningbouwprogramma bouwen. Deze extra woningen vloeien voort uit de compensatieregeling voor huisvesting werknemers industrieterrein Moerdijk en de bestuursovereenkomst Realisatie Gebiedsontwikkeling Moerdijk (MoerdijkMeerMogelijk). Op basis daarvan heeft de gemeente een woningbouwcapaciteit van 2.250 woningen voor de periode tot 2025.

Het aantal geplande woningen voor de kern Klundert bedraagt 255 in de periode tot 2020. Een deel van deze woningen is voorzien in de wijk Rodeborg. Rodeborg is de jongste uitbreidingswijk van Klundert en wordt gebouwd op het voormalige evenemententerrein. De overige woningbehoefte wordt bij voorkeur ondergebracht binnen het bestaand stedelijk gebied. Indien dit niet mogelijk is kan uitbreiding in noordwestelijke richting plaatsvinden, uitsluitend ter plaatse van de gronden die door de provincie zijn aangemerkt als zoekgebied voor verstedelijking (zie paragraaf 2.1.2.). Vooralsnog is dit echter niet aan de orde.

# Parkeerbeleid Moerdijk

Voor het gemeentelijk grondgebied van Moerdijk is in 2015 een nieuw parkeerbeleid opgesteld, dat aansluit bij de ambities en doelstellingen van de strategische visie Moerdijk 2030. Doel van dit beleidsplan is een beleidsplan op hoofdlijnen, inclusief globaal maatregelenpakket en acties voor de komende jaren (2015-2018).

Onderdeel van het gemeentelijk parkeerbeleid is de Nota Parkeernomen. Deze is opgesteld als uitwerking van het geactualiseerde parkeerbeleid van de gemeente. De nota beoogt het vastleggen van de Moerdijkse parkeernormen en het bepalen van een transparant en eenduidig toepassingskader.

Bij het formuleren van de parkeernormen is het belangrijk dat deze recht doen aan de plaatselijke situatie. Dit betekent dat binnen de gemeente Moerdijk verschillende parkeernormen voor dezelfde functie kunnen gelden, afhankelijk van de locatie van de functie. Daarbij is het beleidsuitgangspunt datbij nieuwe ontwikkelingen zoveel mogelijk parkeerplaatsen op eigen terrein (binnen plangrenzen) worden gerealiseerd en dat deze om dubbelgebruik te stimuleren zoveel mogelijk openbaar toegankelijk zijn voor openbaar gebruik (zeker ten aanzien van bezoekersparkeren).

Indien het beleid in de toekomst wordt gewijzigd, dan wordt met deze wijziging rekening gehouden. Concreet betekent dat dat nieuwe ontwikkelingen worden getoetst aan het meest recente parkeerbeleid van de gemeente Moerdijk.

#### *Economisch klimaat*

Het doel is een economisch klimaat te scheppen dat voldoende passende ruimte biedt om te ondernemen, voor bedrijven in de agrarische sector, de industrie, handel, bouw, transport & logistiek en dienstverlening. Daarbij wordt ingezet op zorgvuldig ruimtegebruik met het juiste bedrijf op de juiste plek. Een bedrijf moet passen in de omgeving, waarbij oog is voor de effecten van en op omliggende functies. Het voorkomen van overlast op het gebied van milieu, geur en geluid etc., het zorgen voor een veilige werkomgeving en een goede, veilige bereikbaarheid (goederen en personen) maken hier deel van uit. De kwaliteit van de openbare ruimte is daarbij op orde. Ruimtelijk kader is de Structuurvisie Gemeente Moerdijk 2030.

### Lokaal vestigingsbeleid

Het lokaal vestigingsbeleid (2009) is gericht op de sectoren industrie, bouwnijverheid, groothandel, transport & logistiek en zakelijke dienstverlening. Het betreft vestigingsbeleid exclusief het Zeehaven- en Industrieterrein en het toekomstige LPM, die beiden een bovenregionale functie hebben. De ambitie van de gemeente Moerdijk is het streven naar een gezonde economische ontwikkeling, waarbij werkgelegenheid, leefbaarheid en duurzaamheid hand in hand gaan. Het vestigingsbeleid heeft als bouwsteen gediend voor de op te stellen ruimtelijke structuurvisie. Het dient tevens als handvat voor het prioriteren van gemeentelijke projecten en als input voor het maken van regionale afspraken op het gebied van bedrijventerreinen. Aanbod en vraag worden periodiek gemonitord.

In het lokaal vestigingsbeleid is er destijds voor gekozen om de huidige concentratie van bedrijvigheid in Zevenbergen en Dintelmond te behouden, waarbij nieuwvestiging van bedrijven gefaciliteerd wordt op de nieuwe ontwikkellocatie(s) bij Zevenbergen. De bestaande lokale bedrijventerreinen mogen beperkt uitgebreid worden, zolang andere functies in de directe omgeving hier geen hinder van ondervinden en zolang landschappelijke en natuurwaarden niet worden aangetast. De locatie Stationsgebied Lage Zwaluwe heeft in het lokaal vestigingsbeleid een speciale status gekregen voor de ontwikkeling van een specialistisch werkmilieu.

In aanpassing hierop heeft de raad (in september 2014) ten aanzien van lokale bedrijventerreinen gekozen voor een concentratie van de nieuwe ruimte voor lokale bedrijvigheid en daarbij te kiezen voor Zevenbergen als hoofdkern voor het oostelijk gedeelte van de gemeente en Fijnaart als subkern in het westelijke gedeelte. Daarmee wordt aansluiting gezocht bij de Structuurvisie Moerdijk 2030.

#### *Leefomgeving*

De Paraplunota Leefomgeving richt zich op de fysieke leefomgeving en onderscheidt daarin de elementen ondergrond, water, lucht, grondstoffen, natuur en de samenhang daartussen. Verder gaat het in deze nota over de inrichting en het beheer van de openbare ruimte en het effectief ruimtegebruik, waarvoor de basis is gelegd in de Structuurvisie Moerdijk 2030.

#### **Structuurvisie "Moerdijk 2030"**

De structuurvisie "Moerdijk 2030", vastgesteld door de gemeenteraad op 9 juni 2011, is een integrale visie die inspeelt op de ontwikkeling van de beide werelden van Moerdijk: het grootschalige (inter-)nationale Moerdijk enerzijds en het ruime, rustige, agrarische Moerdijk met een veel kleinschaliger karakter anderzijds. De visie beoogt ook deze twee werelden samen te brengen zodat ze elkaar kunnen aanvullen en versterken.

In de structuurvisie wordt een beschrijving gegeven van Klundert als een aantrekkelijke vestingstad nabij het Hollandsch Diep, waar met name kansen liggen voor toerisme en recreatie. De kern beschikt over een goed voorzieningenniveau en de woningbouwbehoefte is beperkt. In het centrum van Klundert (Hoogstraat) is sprake van een mobiliteitsknelpunt, als gevolg van (doorgaand) verkeer tussen Klundert en het Zeehaven- en Industrieterrein Moerdijk, dat direct ten oosten van de kern is gelegen.

*Afbeelding 2.5: uitsnede kaart structuurvisie "Moerdijk 2030"*

In de structuurvisie zijn de volgende opgaven en ontwikkelingen voor Klundert benoemd:

- Het aantal geplande woningen voor de periode tot 2020 is geraamd op 255. Een groot deel van deze woningbehoefte wordt ondergebracht in het project Rodeborg.
- Uitbreiding van woningbouw naar behoefte is mogelijk in noordwestelijke richting (uitbreiding Blauwe Hoef).
- Gedeeltelijke herstructurering en transformatie van het bedrijventerrein (buiten het voorliggende plangebied) naar een gebied met woningen en lichte bedrijvigheid (maximaal categorie 2). Hierbij geldt: hoe dichterbij het centrum, hoe groter het aandeel woningen. Er wordt ingezet op goede overgangen tussen woon- en werkgebied.
- Ontwikkeling van voorzieningen, waaronder basisonderwijs en toeristisch-recreatieve voorzieningen.
- Versterking van de relatie met het Hollandsch Diep, onder meer door de (groenblauwe) ontwikkeling van de krekenstructuur tussen Klundert en Noordschans.
- Het beter beleefbaar maken van de vestingwerken (wandelpaden, zichtlijnen).
- Het oplossen/aanpakken van het mobiliteitsknelpunt in de Hoogstraat, in combinatie met herstructurering in het centrum; hierbij wordt de mogelijkheid onderzocht om te komen tot een rondweg ten westen van Klundert die dient als omleidingsweg ter ontlasting van het centrum en als ontsluitingsweg voor de mogelijke toekomstige uitbreiding van de wijk Blauwe Hoef.

Het voorliggende bestemmingsplan voorziet uitsluitend in een conserverende regeling voor de kern Klundert. Er worden geen nieuwe ontwikkelingen mogelijk gemaakt.

# *2.1.4 Conclusie*

Het voorliggende (conserverende) bestemmingsplan voor de kern Klundert past binnen het nationaal, regionaal, provinciaal en gemeentelijk beleid. Nationaal wordt aangesloten bij de Structuurvisie Infrastructuur en Ruimte. Op provinciaal niveau wordt aangesloten bij de structurenkaart zoals opgenomen in de provinciale structuurvisie en bij de Verordening ruimte 2014. Daarmee sluit het voorliggende bestemmingsplan aan bij het provinciaal beleid. Op gemeentelijk niveau wordt aansluiting gezocht bij de visie uit de gemeentelijke structuurvisie, de paraplunota's Maatschappij, Economisch klimaat en Leefomgeving en andere beleidsdocumenten. In de strategische visie en de structuurvisie worden enkele doelstellingen en verbeteringen voorgesteld voor de kern Klundert. Er wordt geen actieve invulling gegeven aan deze opgaven voor Klundert, hiervoor worden te zijner tijd afzonderlijke planologische procedures doorlopen.

Uit het voorgaande kan worden geconcludeerd dat het voorliggende bestemmingsplan niet leidt tot strijdigheden met vigerend ruimtelijk beleid van het Rijk, de provincie Noord-Brabant en de gemeente Moerdijk.

# <span id="page-16-0"></span>**2.2 Ruimtelijk-functionele structuur**

# *2.2.1 Ontstaansgeschiedenis2*

Klundert vindt zijn oorsprong in de 'heerlijkheid Niervaert', dat al in 1357 stadsrechten verkreeg, maar door de Sint-Elisabethvloed in 1421 werd weggespoeld. Het gors (landaanwas buiten de dijken) 'Die Clunder' dat zich later vormt, wordt ingedijkt; Klundert wordt de hoofdplaats van de nieuwe polder.

Als hoofdplaats van de nieuwe polder werd de Klundert de rechtsopvolger van de sinds 1357 met stadsrechten begiftigde heerlijkheid Niervaert. Deze naam betekent letterlijk: (woonplaats gelegen) aan de nieuwe vaart. Dit kanaal was gegraven om scheepvaart mogelijk te houden. Dat was niet alleen nodig voor de afvoer van turf, maar het bevorderde ook de scheepvaart van Holland naar Vlaanderen. Daarom werd bij Niervaert de zogeheten 'Geervlietse tol' geheven, een doorvoerrecht door de graaf van Holland opgelegd aan passerende schepen.

Als heer van Niervaert claimde Willem van Oranje het eigendomsrecht op de gorzen ten noorden en ten zuiden van de middenloop van de Keene. Hij investeerde in de bedijking daarvan. Om zijn aanspraken kracht bij te zetten werd de grootste polder 'Polder van Nieuwervaert' genoemd. En het hele poldergebied, voor de prins beheerd door zijn te Klundert wonende zaakwaarnemer, de kastelein, werd aangeduid als 'het rentambt Niervaert'.

De Klundert werd als dorp aangelegd volgens het Flakkeese model. Vanaf de dijk langs de Keene werden op de oeverwallen aan weerszijden van de Botte Kreek voorstraten aangelegd; de westelijke Voorstraat kwam uit op de latere stadhuisring en de oostelijke Voorstraat (de Molenstraat), op de kerkring. Achter beide voorstraten liep een achterstraat. Aan de zuidzijde, op de dijk, werden de voorstraten verbonden door de kade die tevens diende als loswal aan de buitendijks gegraven haven.

<sup>2</sup> Bron: www.canonvanmoerdijk.nl

In 1581 werd 'de Klundert' op aandringen van Willem van Oranje een vestingstad, voorzien van drie poorten: naast de haven de Waterpoort, later de Zevenbergsepoort, aan de oostzijde de Landpoort, later de Schanspoort, en aan de westzijde de Hilsepoort. Aan de noordzijde werd in de wal een spuisluis gemaakt: het Verlaat. De aldus ontstane vesting werd vervolgens uitgebreid en versterkt, onder andere met een fortificatie op de zuidelijke oever van de Keene: de schans Bloemendaal oftewel 'de Suykerberg'. De vesting Klundert maakte deel uit van een vestinggordel aan de zuidgrens van het graafschap Holland. Tussen de vestingen werden forten aangelegd waarvan twee op Klunderts grondgebied: het fort Bloemendaal en het fort Hollandia. Zo probeerde Holland de Spaanse troepen buiten te houden.

In 1621 werd Klundert verrijkt met een mede door prins Maurits gefinancierd stadhuis, ontworpen in renaissance stijl. Rond 1810 werd de vesting Klundert opgeheven.

### *2.2.2 Ruimtelijke structuur*

De ruimtelijke structuur van Klundert is aan te merken als een dubbel Flakkees type, met twee wegen loodrecht op de dijk, die naar twee pleintjes lopen. Aan het einde van de Molenstraat ligt de Kerkring met daarin de kerk. Aan het einde van de Voorstraat ligt de Stadhuisring met daaraan het stadhuis. Omdat Klundert als vestingstad weinig uitbreidingsmogelijkheden had, is Klundert pas in de 20e eeuw buiten haar wallen gaan bouwen. Momenteel ziet Klundert eruit als een vlinder. Het lijf gevormd door de Voorstraat en de Molenstraat en de vleugels door het oostelijk gelegen bedrijventerrein (buiten onderhavig bestemmingsplangebied) en woongebied en het westelijk gelegen woongebied.

Van de oude vestingwerken zijn de waterlopen met wallen aan de noord- en zuidzijde van de kern nog zichtbaar. Beide vestingwerken worden verbonden door de Voorstraat en Molenstraat, die aan weerszijden van de Botte Kreek zijn gelegen. Langs de voorgenoemde straten is de historische bebouwing van Klundert gelegen, tezamen met de bebouwing aan de Kerkring en Stadhuisring. Door het centrumgebied lopen twee waterlopen, die de Aalskreek en Keenehaven met elkaar verbinden. Het historische lint, de vroegere toegangsroute tot de stad, loopt van het noorden (Schansweg) door naar het zuiden (Zevenbergsepoort). Aan de westzijde van het centrumgebied van Klundert liggen de woonwijken 'Ravelijn Binnen' en 'Ravelijn Buiten'. Deze wijken zijn in de jaren '70 tot '90 ontwikkeld.

De oostzijde van de kern bestaat uit een divers beeld met woningbouw en een bedrijventerrein. Het woongebied 'Klundert Oost' bestaat uit rijwoningen, afgewisseld met twee-onder-een-kap- en vrijstaande woningen. Aan de westzijde van de Schansweg bevindt zich lintbebouwing, waarvan de achtererven direct grenzen aan het agrarisch gebied en het schootsveld. Ten zuiden van de Blauwe Sluisdijk is het woongebied 'Moye Keene' gelegen. Dit gebied is in twee tijdsperioden ontwikkeld en heeft hierdoor een divers karakter.

De belangrijkste verkeersaders vanuit het westen zijn de Stoofdijk en de Oliemolenstraat, die doorloopt in 't Walletje en de Zevenbergseweg. Hier vindt aansluiting plaats met het centrumgebied en de Voorstraat, Molenstraat, Kerkring en Stadhuisring.

#### *2.2.3 Functionele structuur*

De hoofdfunctie in Klundert is het wonen. De meeste voorzieningen concentreren zich hoofdzakelijk in de historische kern, rondom de Voorstraat, Molenstraat, Westerstraat, Kerkring en Stadhuisring. Daarnaast komen er in het plangebied nog enkele andere voorzieningen voor, verspreid gelegen tussen de woonbebouwing. De volgende niet-woonfuncties zijn aanwezig in Klundert:

#### *Detailhandel*

Detailhandel in Klundert is redelijk geconcentreerd in het gebied dat begrensd wordt door de Brugstraat, Voorstraat/Zevenbergsepoort, Oliemolenstraat en Westerstraat. Opvallend is dat het winkelaanbod geen gesloten front vormt, maar wordt afgewisseld door woningen. In het winkelconcentratiegebied is thans een gevarieerd aanbod aan winkels gevestigd, waaronder ook een supermarkt. Middels een overdekte winkelpassage is de Voorstraat verbonden met de Westerstraat. Het merendeel van de detailhandelszaken is ondergebracht in de bestemming 'Centrum'. Binnen deze bestemming is detailhandel bij recht toegestaan. De overige detailhandelszaken zijn voorzien van een maatwerkbestemming.

### *Horeca*

Er zijn diverse horecagelegenheden gevestigd binnen het plangebied. Het betreft onder meer eetcafé Kelian aan de Brugstraat 7, Cafetaria Amber aan de Zevenbergsepoort 4, Cafetaria Klundert aan de Zevenbergsepoort 10, Cafetaria D'n Brabander aan de Hilsepoort 16, Cade D'n Hellebaerth aan de Voorstraat 6, Gasterij 't Tolhuis aan de Zevenbergsepoort 43, Gasterij de Beurs aan de Voorstraat 24 en pizzeria Mamma d'Italia aan de Hoogstraat 14. Deze horecavestigingen hebben in het plan een passende bestemming gekregen.

### *Maatschappelijke voorzieningen*

Maatschappelijke voorzieningen nemen een belangrijke rol in binnen Klundert. Verspreid over het plangebied komen verschillende maatschappelijke voorzieningen voor, waaronder diverse basisscholen, kerken, zorginstellingen en enkele begraafplaatsen. Deze voorzieningen zijn bestemd als "Maatschappelijk".

### *Bedrijven*

Verspreid over het plangebied komen verschillende bedrijven voor. Een deel daarvan past binnen de omschrijving 'aan huis gebonden beroep of bedrijf', zoals een praktijkruimte of kapperszaak aan huis. Het uitoefenen van deze beroepen of bedrijven is mogelijk binnen de woonbestemmingen. In Klundert komen echter ook diverse bedrijven voor die niet passen binnen de omschrijving 'aan huis gebonden beroep of bedrijf'. Het gaat daarbij hoofdzakelijk om lichte bedrijvigheid in de milieucategorieën 1 en 2, zoals het benzinestation aan de Stoofdijk en het autobedrijf aan de Beatrijsweg. Naast de voorgenoemde lichte bedrijvigheid is er aan de Walstraat een aannemersbedrijf gevestigd. Dit betreft een categorie 3.1-inrichting, die in dit bestemmingsplan is voorzien van een maatwerkbestemming.

#### *Sport*

Aan de noordzijde van plangebied is het Sportpark Molenvliet gesitueerd. Op het sportpark zijn onder meer voetbalvereniging V.V. Klundert, tennisvereniging 'Van Polanen', korfbalvereniging DSO, schaatsvereniging IJsclub K.IJ.C. en volleybalvereniging S.D.C. gevestigd. Ook het zwembad en de sporthal bevinden zich hier en zijn ondergebracht in SportPlaza De Niervaert. De sportvoorzieningen hebben in dit bestemmingsplan de bestemming "Sport" gekregen.

#### *Groenvoorzieningen en water*

Klundert is een overwegend groene woonkern, waar diverse grootschalige groenvoorzieningen voorkomen. Met name de vestingwerken, met de groene bastions en het schootsveld, zijn kenmerkend voor het groene karakter van de kern. De bewaard gebleven vestingwerken aan de noord- en zuidzijde van het historisch centrum worden verbonden door twee groen-blauwe aders; de Botte Kreek met haar groene oevers en laanbeplanting en – meer oostwaarts – de groene verbinding tussen de Keenehaven en de Aalskreek. Haaks daarop is de Blauwe Sluisdijk gelegen, die belangrijke drager van de ruimtelijke structuur vormt. Naast de voorgenoemde structuren komen er verspreid over het plangebied tal van groenvoorzieningen voor in de vorm van speelweiden, een hertenkamp en diverse kleine bosschages. Zowel de structuurbepalende als meer kleinschalige groenvoorzieningen zijn in dit plan van een passende bestemming voorzien.

# *Verkeer, openbaar vervoer en parkeren*

De wegen binnen het plangebied zijn grotendeels ingericht als 30 km-zone. De ontsluiting in zuidelijke richting vindt plaats via de Zevenbergseweg die ten zuidoosten van Klundert aantakt op de Provinciale weg (N285) en A59. In westelijke richting geschiedt de ontsluiting via de Stoofdijk en in oostelijke richting via de Langeweg. Parkeren wordt in het plangebied zoveel mogelijk op eigen terrein opgelost. Waar parkeren op eigen terrein niet mogelijk is, wordt gebruik gemaakt van de openbare ruimte.

Klundert wordt per openbaar vervoer ontsloten via de buslijnen 117 (Breda – Fijnaart) , 200 (Dinteloord – Fijnaart), 210 (Klundert – Oudenbosch), 610 (Klundert – Oudenbosch) en 617 (Breda – Fijnaart). Lijn 200 (Dinteloord – Fijnaart) rijdt alleen op zaterdag.

# <span id="page-19-0"></span>**2.3 Gebiedsvisie**

Het primaire doel van dit bestemmingsplan is voldoen aan de actualiseringsplicht uit de Wet ruimtelijke ordening. Bovendien moet voldaan worden aan de digitaliserings- en standaardiseringseisen die aan bestemmingsplannen worden gesteld. Het standaardiseren van bestemmingsplannen heeft een aantal belangrijke voordelen:

- tussen verschillende bestemmingsplannen bestaan geen onlogische verschillen meer; het vergelijken van de plannen wordt daardoor gemakkelijker;
- standaardisering maakt borging van de juridische kwaliteit eenvoudiger;
- het raadplegen van bestemmingsplannen door burgers, bestuurders en ambtenaren op papier of via internet wordt veel eenvoudiger;
- het uitwisselen van bestemmingsplannen tussen de gemeente, de provincie en andere bestuursorganen wordt eenvoudiger.

Het bestemmingsplan "Kern Klundert" is opgesteld om te voorzien in een eenduidige en uniforme juridische regeling voor het toegestane gebruik en de toegestane bebouwing binnen het plangebied. Er is qua systematiek aangesloten bij het gemeentelijke handboek voor bestemmingsplannen en de daarin opgenomen standaardregels. De regeling die is opgenomen in het bestemmingsplan heeft een conserverend karakter en is gericht op het vastleggen van de bestaande rechten.

In het vervolg van deze paragraaf worden de belangrijkste uitgangspunten voor voorliggend bestemmingsplan beknopt verwoord. De uitgangspunten volgen uit de analyse van de bestaande situatie en het beleid ten aanzien van het plangebied. Bij elk uitgangspunt is aangegeven hoe het uitgangspunt is vertaald in het bestemmingsplan.

Het bestemmingsplan moet voldoende flexibel zijn. De verschillende bestemmingen bieden voldoende flexibiliteit voor kleinschalige toekomstige ontwikkelingen, zonder aantasting van ruimtelijke en functionele kwaliteiten. Zo is voor alle woningen een uniforme bijgebouwenregeling opgenomen en biedt de verkeersbestemming de ruimte om ook groenvoorzieningen te realiseren. Door middel van diverse afwijkingsmogelijkheden wordt flexibiliteit geboden voor ontwikkelingen die niet zonder meer overal toelaatbaar zijn, maar die om een extra afweging vragen.

# *2.3.1 Wonen*

De vigerende gebruiks- en bebouwingsmogelijkheden moeten zoveel mogelijk worden gerespecteerd, waarbij rekening is gehouden met aanvullende beleidsregels ten aanzien van de diepte van hoofdgebouwen en de interpretatie van de definitie van bijgebouwen in bestemmingsplannen.

In de kern Klundert vormt wonen de hoofdfunctie. De woonbebouwing in het plangebied heeft daarom hoofdzakelijk de bestemming "Wonen" gekregen. Daarnaast is wonen ook toegestaan binnen de bestemmingen "Centrum", "Gemengd 1" en "Gemengd – 2". Het nog te ontwikkelen deel van het project Rodeborg (voormalige evenemententerrein) is voorzien van de bestemming "Woongebied". Dit betreft een flexibele bestemming, waarbinnen ruimere kaders worden geschapen voor de bouw van nieuwe woningen. Voor de woonwagenstandplaats aan de Blauwe Hoefsweg is recent een nieuw bestemmingsplan vastgesteld, waarbij een specifieke bouw- en gebruiksregeling is opgenomen. Deze is één-op-één overgenomen in dit bestemmingsplan.

### *2.3.2 Agrarische gronden*

De agrarische gronden aan de noordwestzijde van Klundert zijn overeenkomstig de vigerende situatie voorzien van een agrarische bestemming. Het gaat onder meer om het agrarisch bedrijf aan de Blauwe Hoefsweg 37 en het schootsveld, gelegen achter de woningen aan de Schansweg.

### *2.3.3 Bedrijven en voorzieningen*

De aanwezige bedrijven en voorzieningen worden positief bestemd om het voorzieningenpeil in stand te kunnen houden. Voor het plangebied is een inventarisatie van de huidige aanwezige functies uitgevoerd.

#### *Detailhandel*

Binnen de bestemming 'Centrum' is detailhandel bij recht toegestaan, waarbij de bestaande supermarkt is voorzien van een functieaanduiding. Daarmee is de huidige locatie van de supermarkt verankerd in het bestemmingsplan. Voor andere detailhandelszaken is sprake van een onderlinge uitwisselbaarheid, deze kunnen overal binnen de bestemming 'Centrum' ondergebracht worden. Binnen de bestemming 'Gemengd – 1' is de bestaande detailhandel positief bestemd. Omdat nieuwe detailhandel zoveel mogelijk geconcentreerd dient te worden in het centrum, is in de bestemming 'Gemengd – 1' een zogenaamde uitsterfregeling opgenomen. Dat betekent dat bestaande detailhandel gehandhaafd mag worden, maar er geen nieuwe detailhandel is toegestaan. Nieuwe detailhandelszaken vestigen zich bij voorkeur in het centrumgebied dat is voorzien van de bestemming 'Centrum'. Voor verspreid liggende detailhandel geldt dat de bestaande rechten zijn overgenomen. De verspreid liggende detailhandelszaken zijn derhalve voorzien van een aanduiding.

#### *Bedrijven*

De verspreid liggende bedrijven in het plangebied hebben een bedrijfsbestemming gekregen. Binnen deze bestemming is – overeenkomstig de vigerende rechten - bedrijvigheid tot en met milieucategorie 2 toegestaan. Bedrijven in hogere milieucategorieën zijn voorzien van een maatwerkbestemming (aanduiding), zoals het aannemersbedrijf aan de Walstraat. Voor dergelijke 'zwaardere' bedrijven geldt dat de huidige bedrijfsactiviteiten voortgezet kunnen worden, maar andere bedrijvigheid in dezelfde (hoge) milieucategorie is uitgesloten.

# *Horeca*

Binnen de bestemmingen "Centrum" en "Gemengd – 1" is zogenaamde 'lichte' horeca bij recht toegestaan. Het gaat daarbij om horeca in categorie 1a van de Staat van Horeca-activiteiten, zoals een broodjeszaak, cafetaria of lunchroom. Dergelijke lichte horeca is passend in het centrumgebied van Klundert. Voor zwaardere horeca-categorieën in het plangebied, alsmede voor verspreid liggende 'lichte' horeca, is maatwerk toegepast. Daarbij heeft de bestaande/vigerende situatie als uitgangspunt gediend.

# *Maatschappelijke voorzieningen*

De maatschappelijke voorzieningen in het plangebied, zoals de kerken, begraafplaatsen, basisscholen en de woon-zorgcomplexen, hebben een maatschappelijke bestemming gekregen, waarbij de begraafplaatsen van een specifieke aanduiding zijn voorzien.

# *Sportvoorzieningen*

De voetbal-, tennis-, korfbal-, volleybal- en schaatsvereniging alsmede het zwembad en de sporthal aan de Molenvliet zijn bestemd als "Sport". Ter plaatse zijn de gronden uitsluitend bestemd voor sportvoorzieningen en ondergeschikte horeca. Specifieke functies op het sportpark – zoals het vergader- en partycentrum – zijn voorzien van een aanduiding.

### *2.3.4 Groen en verkeer*

In het plan zijn twee verschillende verkeersbestemmingen opgenomen. De bestemming "Verkeer" is opgenomen voor wegen met een gebiedsontsluitingsfunctie (50 km/u), het betreft in dit geval de Niervaartweg, Schapenweg, Molenvliet, Schapenweg, een klein gedeelte van de Zevenbergseweg en Stoofdijk en tenslotte de route Blauwe Sluisdijk – Tol – Langeweg. Voor de overige woonstraten, -erven en pleinen geldt een 30 km/u regime en staat het verblijven voorop. Voor deze straten is de bestemming 'Verkeer – Verblijfsgebied' opgenomen.

Daarnaast is de bestaande groenstructuur geïnventariseerd. Om belangrijke groenplekken voor de toekomst te behouden, zijn deze voorzien van een groenbestemming. Hier zijn ook de speelplekken onder gerekend. De kleinere of minder belangrijkere groengebieden vallen onder andere bestemmingen, zoals "Verkeer - Verblijfsgebied" of "Wonen".

#### *2.3.5 Ontwikkelingen*

Het voorliggende bestemmingsplan maakt in principe geen nieuwe ontwikkelingen mogelijk, maar neemt wel bestaande ontwikkelingsmogelijkheden over. Onder meer voor het voormalige evenemententerrein en de locatie van de voormalige vleesfabriek aan de Moye Keene zijn in het verleden ruimtelijke procedures doorlopen die de ontwikkeling van woningbouw mogelijk maken. Het voorliggende bestemmingsplan neemt deze ontwikkelingsmogelijkheden één-op-één over. De verschillende 'ontwikkelingen' worden hierna beknopt toegelicht.

# *Rodeborg – herontwikkeling evenemententerrein*

In Klundert is prioriteit gegeven aan de herontwikkeling van het evenemententerrein. Dit gebied wordt begrensd door de Ambachtsherenweg, Beatrijsweg en Blauwe Sluisdijk. Op 5 november 2009 is het bestemmingsplan voor Rodeborg onherroepelijk geworden, waarna in het voorjaar van 2010 is begonnen met het bouwrijp maken van het evenemententerrein. In het najaar van 2010 is de bouw van de woningen (eerste fase) van start gegaan. Thans is een groot gedeelte van de nieuwe wijk gerealiseerd. Uitzondering hierop vormt het noordwestelijk gelegen bouwveld, dat momenteel nog braak ligt. Voor dit braakliggende terrein worden de bestaande bebouwingsmogelijkheden overgenomen. Het nog te ontwikkelen bouwveld is in dit bestemmingsplan voorzien van de bestemming "Woongebied".

#### *Moye Keene - herontwikkeling woningbouw*

Op de locatie van de voormalige vleesfabriek aan de Moye Keene rust een bouwtitel voor de bouw van een appartementencomplex met 25 appartementen. Op 25 april 2012 heeft de Raad van State het beroep dat tegen het bestemmingsplan Moye Keene was ingesteld, ongegrond verklaard. Hiermee is het bestemmingsplan onherroepelijk geworden. Nadat woningcorporatie Woonkwartier eerder had besloten de locatie niet in ontwikkeling te nemen, heeft het project drie jaar stilgelegen. Thans zijn er plannen om dit project weer in ontwikkeling te nemen. Tot op heden is de locatie nog niet ontwikkeld. De huidige bebouwingsmogelijkheden worden in dit bestemmingsplan één-op-één overgenomen.

### *Mogelijke uitbreiding begraafplaats*

De algemene begraafplaats kampt met capaciteitsproblemen. De gemeenteraad heeft het college in 2013 opdracht gegeven om uitbreiding aan de kant van de Ambachtsherenweg verder te onderzoeken. Uit het onderzoek is gebleken dat uitbreiding complex en kostbaar is. In 2015 heeft de gemeenteraad besloten af te zien van uitbreiding aan de Ambachtsherenweg en gekozen voor beperkte uitbreiding aan de zijde van de Schanspoort. Er wordt in 2017 ruimte gecreëerd voor circa 40 nieuwe graven (fase 1). Vanaf 2018 start de voorbereiding voor fase 2 en 3. Het is nog niet bekend hoeveel ruimte c.q. graven er in deze fasen exact worden toegevoegd.

# *Centrumplan Klundert*

Het project 'Centrumplan Klundert' richt zich in eerste instantie op de visievorming voor het centrum en de functies die daarin thuis horen. De visie komt tot stand in samenspraak met alle belanghebbenden en gaat uit van het belang van een compact centrum. Het compact houden van het centrum kan worden bereikt door in het bestemmingsplan nieuwe vestiging van detailhandel te beperken tot een kleiner gebied dan nu het geval is. Derhalve is binnen de bestemming 'Gemengd – 1' een uitsterfregeling voor detailhandel opgenomen. Dat betekent dat nieuwvestiging van detailhandel in dit gebied is uitgesloten. Nieuwe detailhandel wordt bij voorkeur binnen de bestemming 'Centrum' ondergebracht.

# *Bult van Pars*

De toekomstvisie voor het gebied aan de Oliemolenstraat - de Bult van Pars - is gekoppeld aan het lopende project 'Centrumontwikkeling Klundert'. Het oorspronkelijke bouwplan voor dit gebied is niet haalbaar gebleken en het opgestelde bestemmingsplan is in 2005 door de Raad van State vernietigd. Omdat momenteel onduidelijk is óf en zo ja, wanneer het betreffende gebied ontwikkeld zal worden, is de Bult van Pars vooralsnog buiten het voorliggende plangebied gehouden.

#### *Randweg Klundert*

In april 2015 heeft de gemeenteraad het startdocument 'Randweg Klundert' vastgesteld. De aanleg van een randweg ten zuidwesten van Klundert, in combinatie met aanvullende verkeersmaatregelen in de kern, moet de leefbaarheid en verkeersveiligheid in Klundert verbeteren. Het beoogde tracé van de randweg loopt globaal tussen Het Ravelijn en de Zevenbergseweg en valt grotendeels buiten het voorliggende plangebied. Voor de aanleg van de weg zal te zijner tijd een afzonderlijke planologische procedure worden doorlopen.

<span id="page-23-0"></span>*Ontwerpbestemmingsplan "Kern Klundert" Toelichting*

# **3 Juridische planbeschrijving**

# <span id="page-24-0"></span>**3.1 Planvorm**

Het onderhavige bestemmingsplan heeft tot doel een juridisch-planologische regeling te scheppen voor de toegestane bebouwing en voor het gebruik van gronden en gebouwen binnen het plangebied. Vanuit het oogpunt van rechtszekerheid is in het voorliggende bestemmingsplan de toekomstige situatie gedetailleerd vastgelegd in een eindbestemming, waarbij de vigerende rechten als uitgangspunt hebben gediend. Een eindbestemming biedt een directe bouwtitel, wat betekent dat wanneer een aangevraagde bouwactiviteit past binnen de in de bestemming genoemde regels, een omgevingsvergunning kan en moet worden afgegeven.

In dit hoofdstuk wordt een toelichting op de systematiek en de inhoud van de verschillende toegekende bestemmingen van het bestemmingsplan gegeven. Bij het opstellen van het bestemmingsplan is aansluiting gezocht bij de in de Wet ruimtelijke ordening en het Besluit ruimtelijke ordening geformuleerde uitgangspunten. Het plan voldoet aan de landelijke standaard voor bestemmingsplannen: de Standaard Vergelijkbare BestemmingsPlannen (SVBP 2012). Het handboek van de gemeente Moerdijk vormt de basis voor dit bestemmingsplan.

### <span id="page-24-1"></span>**3.2 Systematiek bestemmingen**

De regels van het bestemmingsplan bestaan uit vier hoofdstukken:

- Inleidende regels (hoofdstuk 1);
- Bestemmingsregels (hoofdstuk 2);
- Algemene regels (hoofdstuk 3);
- Overgangs- en slotregels (hoofdstuk 4).

De regels zijn zoveel mogelijk opgebouwd conform het handboek bestemmingsplannen van de gemeente Moerdijk en sluit tevens aan bij de systematiek van de meest recente bestemmingsplannen voor de kernen binnen de gemeente. Hierna worden de vier hoofdstukken kort toegelicht.

# **Hoofdstuk 1 Inleidende regels**

In dit hoofdstuk zijn diverse begrippen verklaard, die in de regels zijn opgenomen. Dit voorkomt dat er bij de uitvoering van het plan onduidelijkheden ontstaan over de uitleg van bepaalde regelingen. Daarnaast is in hoofdstuk 1 het artikel 'wijze van meten' opgenomen waarin bepaald is hoe de voorgeschreven maatvoering in het plan gemeten moet worden.

#### **Hoofdstuk 2 Bestemmingsregels**

In dit hoofdstuk zijn de feitelijk in het plan voorkomende bestemmingen geregeld. Per artikel is bepaald welk gebruik van de gronden is toegestaan en welke bouwregels er gelden. Hierna wordt een korte toelichting gegeven op de in het plan voorkomende bestemmingen.

#### *Agrarisch*

Enkele agrarische percelen aan de (noord)westzijde van het plangebied zijn voorzien van de bestemming 'Agrarisch'. Ter plaatse van deze bestemming zijn de gronden bestemd voor agrarisch grondgebruik en de uitoefening van een agrarisch bedrijf, met dien verstande dat glastuinbouw en intensieve veehouderijen – overeenkomstig het vigerende bestemmingsplan niet zijn toegestaan. Bedrijfswoningen zijn uitsluitend toegestaan ter plaatse van de aanduiding 'bedrijfswoning', met dien verstande dat per bedrijf ten hoogste één bedrijfswoning is toegestaan. Bouwen is alleen mogelijk binnen het bouwvlak, dat volledig bebouwd mag worden. De bouwhoogte mag niet meer bedragen dan aangegeven op de verbeelding.

# *Bedrijf*

De verspreid liggende bedrijven in Klundert zijn voorzien van de bestemming 'Bedrijf'. Binnen deze bestemming zijn de gronden bestemd voor bedrijven in milieucategorie 1 en 2 van de Staat van Bedrijfsactiviteiten. Bedrijven in een hogere milieucategorie zijn middels een specifieke aanduiding op de verbeelding weergegeven. Binnen het plangebied zijn een aantal bedrijfswoningen aanwezig. Deze hebben de aanduiding 'Bedrijfswoning' gekregen, met dien verstande dat per bedrijf ten hoogste één bedrijfswoning is toegestaan. Tot slot zijn ook nutsvoorzieningen voorzien van de bestemming 'Bedrijf' met de nadere aanduiding 'nutsvoorziening'. Voor zover de aanduiding 'opslag' is opgenomen, zijn de gronden uitsluitend voor opslag bestemd.

Gebouwen mogen uitsluitend binnen het bouwvlak worden gebouwd, met dien verstande dat het bebouwingspercentage van het bouwvlak niet meer mag bedragen dan 75%. Indien het bebouwingspercentage in de huidige situatie meer bedraagt, geldt het bestaande bebouwingspercentage als maximum. De toegestane bouwhoogte is op de verbeelding weergegeven.

### *Centrum*

De bebouwing aan de Voorstraat, Brugstraat, Molenstraat en een gedeelte van de Zevenbergsepoort is grotendeels voorzien van de bestemming 'Centrum'. Binnen deze bestemming zijn de gronden bestemd voor wonen, detailhandel, dienstverlening, maatschappelijke en culturele voorzieningen, kantoren en 'lichte' horeca (categorie 1a, 1b en 1c), waarbij een onderscheid is gemaakt tussen de functies die zijn toegestaan op de begane grond en functies die zijn toegestaan op de verdieping. Zwaardere horeca is voorzien van een specifieke aanduiding. Daarnaast zijn supermarkten uitsluitend toegestaan ter plaatse van de aanduiding 'supermarkt', waarbij het bruto vloeroppervlak per vestiging niet meer dan 1.100 m2 mag bedragen.

Gebouwen mogen uitsluitend binnen het bouwvlak worden gebouwd, met dien verstande dat het bebouwingspercentage van het bouwvlak niet meer mag bedragen dan 75%. Indien het bebouwingspercentage in de huidige situatie meer bedraagt, geldt het bestaande bebouwingspercentage als maximum. Daarnaast bevat het bestemmingsplan een afwijkingsbevoegdheid voor een bebouwingspercentage tot 90%. De toegestane bouwhoogte is op de verbeelding weergegeven. Tevens is in de regels bepaald dat de voorgevel van een hoofdgebouw in het figuur 'gevellijn' gebouwd moet worden. Dit heeft tot doel de karakteristieke bebouwingswand in stand te houden.

In de regels is tevens bepaald dat het bestaande aantal woningen niet mag worden vergroot. Via een afwijkingsbevoegdheid is het mogelijk woningen toe te voegen, mits voldaan wordt aan de daaraan gestelde voorwaarden.

#### *Gemengd – 1*

De zone rondom het kernwinkelgebied (bestemming 'Centrum') is voorzien van de bestemming 'Gemengd – 1'. Ter plaatse van deze bestemming zijn de gronden bestemd voor wonen, bestaande detailhandel, dienstverlening, maatschappelijke en culturele voorzieningen, kantoren en 'lichte' horeca (categorie 1a, 1b en 1c), waarbij een onderscheid is gemaakt tussen de functies die zijn toegestaan op de begane grond en functies die zijn toegestaan op de verdieping.

Gebouwen mogen uitsluitend binnen het bouwvlak worden gebouwd, met dien verstande dat het bebouwingspercentage van het bouwvlak niet meer mag bedragen dan 75%. Indien het bebouwingspercentage in de huidige situatie meer bedraagt, geldt het bestaande bebouwingspercentage als maximum. Daarnaast bevat het bestemmingsplan een afwijkingsbevoegdheid voor een bebouwingspercentage tot 90%. De toegestane bouwhoogte is op de verbeelding weergegeven. Tevens is in de regels bepaald dat de voorgevel van een hoofdgebouw in het figuur 'gevellijn' gebouwd moet worden. Dit heeft tot doel de karakteristieke bebouwingswand in stand te houden.

In de regels is tevens bepaald dat het bestaande aantal woningen niet mag worden vergroot. Via een afwijkingsbevoegdheid is het mogelijk woningen toe te voegen, mits voldaan wordt aan de daaraan gestelde voorwaarden.

### *Gemengd - 2*

De bestemming 'Gemengd – 2' is opgenomen voor verspreid liggende voorzieningen in de kern. De gronden met deze bestemming zijn in ieder geval bestemd voor wonen en aan-huisverbonden beroepen en kleinschalige bedrijfsmatige activiteiten. De aanwezige nietwoonfuncties zijn daarnaast voorzien van een specifieke aanduiding. Binnen de bestemming komen de volgende aanduidingen voor: 'detailhandel', 'horeca van categorie 1', 'kantoren', 'dienstverlening', 'maatschappelijk' en 'bedrijf'.

Gebouwen mogen uitsluitend binnen het bouwvlak worden gebouwd, met dien verstande dat het bebouwingspercentage van het bouwvlak niet meer mag bedragen dan 50%. Indien het bebouwingspercentage in de huidige situatie meer bedraagt, geldt het bestaande bebouwingspercentage als maximum. De toegestane bouwhoogte is op de verbeelding weergegeven.

Tot slot is in de regels bepaald dat het bestaande aantal woningen niet mag worden vergroot.

#### *Groen*

Voor structureel groen is de bestemming 'Groen' opgenomen. Aangeven is dat ter plaatse geen gebouwen mogen worden opgericht. Het groene karakter van deze gronden dient, binnen in het plan gestelde voorwaarden, zoveel mogelijk behouden te blijven. Binnen de bestemming is onder andere de aanleg mogelijk van groenvoorzieningen, voet- en fietspaden, speelvoorzieningen, straatmeubilair, water en voorzieningen ten behoeve van de waterhuishouding. Voor de aanwezige verlaat nabij de Verlaatstraat is de aanduiding 'sluis' opgenomen. Ook de (muziek)kiosk en het carillon aan de Brugstraat zijn voorzien van een specifieke aanduiding, evenals het hertenkamp en enkele solitaire dierenverblijven. Voor zover er binnen de bestemming 'Groen' cultuurhistorische waarden aanwezig zijn, is de aanduiding 'cultuurhistorische waarden' opgenomen, teneinde het behoud, herstel en/of de ontwikkeling van de aldaar aanwezige waarden te waarborgen.

De bebouwingsmogelijkheden binnen de bestemming 'Groen' zijn zeer beperkt. Voor de aanwezige bebouwing in het hertenkamp en enkele solitaire dierenverblijven is een specifieke bebouwingsregeling opgenomen.

### *Groen – 1*

Deze bestemming is opgenomen voor de gronden direct grenzend aan de woonwagenstandplaats en is inhoudelijk één-op-één overgenomen uit het recent vastgestelde bestemmingsplan 'Woonwagencentrum Blauwe Hoefsweg'. De bebouwingsmogelijkheden binnen deze bestemming zijn zeer beperkt. Voor de aanwezige bijgebouwen bij het woonwagencentrum is een specifieke bebouwingsregeling opgenomen.

# *Maatschappelijk*

Binnen de bestemming 'Maatschappelijk' zijn de gronden bestemd voor bibliotheken, gezondheidszorg, jeugd- en kinderopvang, onderwijs, openbare dienstverlening en het verenigingsleven. De aanwezige kerken in het plangebied zijn voorzien van de aanduiding 'religie'. Ter plaatse van deze aanduiding zijn de gronden tevens bestemd voor levensbeschouwelijke activiteiten en/of religieuze bijeenkomsten. De aanwezige begraafplaatsen zijn voorzien van de aanduiding 'begraafplaats'.

Gebouwen mogen uitsluitend binnen het bouwvlak worden gebouwd, met dien verstande dat het bebouwingspercentage van het bouwvlak niet meer mag bedragen dan op de verbeelding is weergegeven. Indien geen bebouwingspercentage is weergegeven, mag het bouwperceel voor 100% bebouwd worden. De toegestane bouwhoogte is op de verbeelding weergegeven.

### *Sport*

Sportpark Molenvliet is voorzien van de bestemming 'Sport'. Binnen deze bestemming zijn de gronden bestemd voor sportvoorzieningen, met de daarbij behorende ondergeschikte horeca. Daarnaast is het aanwezige vergader- en partycentrum voorzien van een specifieke aanduiding.

Gebouwen mogen in principe uitsluitend binnen het bouwvlak worden gebouwd, met dien verstande dat tot 100 m2 aan overige bouwwerken buiten het bouwvlak mag worden gebouwd. De toegestane bouwhoogte is weergegeven op de verbeelding.

# *Tuin*

De private gronden die grenzen aan het openbaar gebied en welke in principe onbebouwd dienen te blijven zijn bestemd als 'Tuin'. Parkeren ten behoeve van de functies op het eigen perceel is mogelijk binnen de bestemming. Overige bouwwerken, zoals bijgebouwen en aan- en uitbouwen zijn op deze gronden niet mogelijk. Ondergeschikte bouwdelen zoals erkers zijn ten behoeve van de aangrenzende bebouwing tot een bepaalde maatvoering toegestaan. Voor carports en bijgebouwen voor de voorgevel is een afwijkingsbevoegdheid opgenomen.

Voor erfafscheidingen voor de voorgevel geldt een maximum hoogte van 1 meter. Voor overige bouwwerken, geen gebouwen zijnde geldt een maximale hoogte van 3 meter.

# *Verkeer en Verkeer – Verblijfsgebied*

De in het plangebied voorkomende 50 km/u-wegen zijn bestemd als 'Verkeer', voor de overige wegen en verblijfsgebieden is de bestemming 'Verkeer – Verblijfsgebied' opgenomen. Binnen de bestemming kan medewerking worden verleend aan een herinrichting/herprofilering en zijn onder andere parkeer-, groen- en speelvoorzieningen alsmede waterberging en watergangen mogelijk.

#### *Water*

De watergangen en andere oppervlaktewateren in het plangebied hebben de bestemming 'Water' gekregen. Ten behoeve van de bestemming mogen bouwwerken, geen gebouwen zijnde worden opgericht zoals duikers, bruggen en andere voorzieningen ten behoeve van de waterhuishouding.

### *Wonen*

De bestaande woningen in het plangebied zijn voorzien van de bestemming 'Wonen'. Binnen deze bestemming zijn de gronden bestemd voor wonen en aan-huis-verbonden beroepen en kleinschalige bedrijfsmatige activiteiten. Op zichzelf staande garages en/of bergingen zijn voorzien van de aanduiding 'specifieke vorm van wonen - garages en bergingen'. Cultuurhistorisch waardevolle bebouwing is voorzien van de aanduiding 'cultuurhistorische waarden', teneinde het behoud, herstel en/of de ontwikkeling van de aanwezige waarden te waarborgen.

Voor de bebouwingsmogelijkheden wordt een onderscheid gemaakt in het hoofdgebouw van de woning, bijbehorende bouwwerken en bouwwerken geen gebouwen zijnde. Hoofdgebouwen mogen uitsluitend binnen het bouwvlak worden gebouwd, met dien verstande dat de bouwhoogte niet meer mag bedragen dan op de verbeelding is weergegeven. De woningen in het plangebied zijn vastgelegd conform de gemeentelijke standaard. Dit houdt in dat elke woning een bouwvlak heeft gekregen, waarbinnen het hoofdgebouw dient te worden gesitueerd. Dit bouwvlak heeft bij een vrijstaande woning vanaf de voorgevel van de woning een diepte van 15 meter, met dien verstande dat de afstand tot de achterste perceelgrens minimaal 7 meter moet bedragen. Indien die afstand minder dan 7 meter is, gaat dit ten koste van de diepte van het bouwvlak. De breedte van het bouwvlak bij vrijstaande woningen is in principe 15 meter, waarbij de afstand tot de zijdelingse perceelsgrens 3 meter bedraagt. Voor zover het bestaande hoofdgebouw binnen deze 3 meter is gesitueerd, wordt deze bebouwing strak omlijnd binnen het bouwvlak getrokken. Voor zover in de verbeelding het figuur 'gevellijn' is opgenomen, dient de voorgevel van het hoofdgebouw in het figuur 'gevellijn' gebouwd te worden.

Bij (twee)aaneengebouwde woningen met een kaveldiepte kleiner dan 25 meter, bedraagt de diepte van het bouwvlak 10 meter, evenals de breedte van het bouwvlak. Ook hier geldt dat de afstand tot de zijdelingse perceelsgrens 3 meter bedraagt. Voor zover het bestaande hoofdgebouw binnen deze 3 meter is gesitueerd, wordt deze bebouwing strak omlijnd binnen het bouwvlak getrokken. Voor (twee)aaneengebouwde woningen met een kaveldiepte groter dan 25 meter geldt een afwijkende diepte van het bouwvlak, namelijk 12 meter.

Voor overige bouwwerken bij woningen zijn standaardbepalingen opgenomen in de regels. Bijgebouwen mogen zowel binnen als buiten het bouwvlak worden opgericht, op een minimale afstand van 1 meter achter de voorgevelrooilijn. Hierbij geldt dat maximaal 50% van het erf (= het bouwperceel minus het bouwvlak) mag worden bebouwd, met een maximum oppervlakte van 90 m2 . De maximum goot- en bouwhoogte bedragen 3 en 6 meter.

Voor bouwwerken, geen gebouwen zijnde, zoals erfafscheidingen, is een maximale maatvoering opgenomen. Hierbij is bepaald dat erfafscheidingen in het achtererfgebied tot een hoogte van 2 meter mogen worden opgericht. Voor zover het voorerfgebied niet is bestemd als 'Tuin' maar is opgenomen binnen de bestemming 'Wonen' geldt dat erfafscheidingen ter plaatse tot 1 meter hoogte mogen worden opgericht.

#### *Wonen – Woonwagenstandplaats*

De bestemming 'Wonen – Woonwagenstandplaats' is specifiek opgenomen voor de woonwagenstandplaats aan de Blauwe Hoefsweg. Deze bestemming is één-op-één overgenomen uit het recent vastgestelde bestemmingsplan 'Woonwagencentrum Blauwe Hoefsweg'.

Binnen de bestemming 'Wonen – Woonwagenstandplaats' zijn de gronden bestemd voor zowel de woonwagens als de daarbij behorende bijgebouwen (voor zover niet gelegen in de groenbestemming). Bouwen is uitsluitend toegestaan in het bouwvlak, waarbij per standplaats ten hoogte 1 woonwagen is toegestaan. De maximaal toegestane bouwhoogte voor de woonwagens is door middel van een aanduiding aangegeven. In de regels is bepaald dat binnen de bestemming maximaal 17 standplaatsen aanwezig mogen zijn.

### *Woongebied*

Het nog te ontwikkelen bouwveld op het voormalige evenemententerrein is voorzien van de bestemming 'Woongebied'. Deze bestemming sluit inhoudelijk aan op de vigerende bestemming 'Wonen' uit het bestemmingsplan 'Evenemententerrein Klundert'. De gronden met deze bestemming zijn bestemd voor wonen en aan-huis-verbonden beroepen en kleinschalige bedrijfsmatige activiteiten.

Bouwen is uitsluitend toegestaan binnen het bouwvlak, waarbij het aantal woningen niet meer dan 10 mag bedragen. Hoofdgebouwen bestaan uit maximaal twee bouwlagen met een kap, waarbij de maximum bouwhoogte op de verbeelding is weergegeven. De voorgevels van de woningen dienen in het figuur 'gevellijn' te worden gepositioneerd. In de regels zijn tevens maatvoeringseisen gesteld aan de afstand tot de zijdelingse perceelsgrens, de breedte en de diepte van de hoofdgebouwen.

Voor overige bouwwerken bij woningen zijn standaardbepalingen opgenomen in de regels. Bijgebouwen mogen zowel binnen als buiten het bouwvlak worden opgericht, op een minimale afstand van 1 meter achter de voorgevelrooilijn. Hierbij geldt dat maximaal 50% van het erf (= het bouwperceel minus het bouwvlak) mag worden bebouwd, met een maximum oppervlakte van 90 m2 . De maximum goot- en bouwhoogte bedragen 3 en 6 meter.

Voor bouwwerken, geen gebouwen zijnde, zoals erfafscheidingen, is een maximale maatvoering opgenomen. Hierbij is bepaald dat erfafscheidingen in het achtererfgebied tot een hoogte van 2 meter mogen worden opgericht. De bouwhoogte van erfafscheidingen voor de voorgevel bedraagt ten hoogste 1 meter.

# *Leiding – Propyleen*

Aan de zuidzijde van Klundert is een propyleenleiding gelegen. Voor deze leiding is de dubbelbestemming 'Leiding – Propyleen' opgenomen. Deze gronden zijn primair bestemd voor een propyleenleiding met de daarbij behorende bouwwerken en andere bouwwerken. Burgemeester en wethouders zijn bevoegd af te wijken van de bouwbepalingen voor de bouw van bouwwerken ten dienste van de onderliggende bestemming, op voorwaarde dat advies is ingewonnen bij de leidingbeheerder. Ter plaatse van de dubbelbestemming is een (omgevings)vergunning vereist voor het uitvoeren van werkzaamheden die de belangen van de leidingbeheerder kunnen schaden.

# *Waarde – Archeologie 3, 4, 5, 6 en 7*

De verschillende dubbelbestemmingen 'Waarde – Archeologie' zijn opgenomen ter bescherming van mogelijk in de bodem aanwezige archeologische waarden. Voor de verschillende verwachtingswaarden zijn verschillende bestemmingen opgenomen: 'Waarde – Archeologie 3 tot en met 7' (zie ook paragraaf 4.8).

Voor een aantal werkzaamheden op of in deze gronden is een omgevingsvergunning (voor het uitvoeren van een werk, geen bouwwerk zijnde, of van werkzaamheden) vereist in het kader waarvan een afweging kan worden gemaakt tussen de activiteit en de te beschermen waarden. De voorwaarden voor wanneer een omgevingsvergunning is vereist, zijn afhankelijk van de archeologische verwachtingswaarden en gedifferentieerd in de verschillende dubbelbestemmingen.

### *Waarde – Cultuurhistorie*

Deze dubbelbestemming is opgenomen ter bescherming van de aanwezige cultuurhistorische waarden. De gronden met deze dubbelbestemming zijn primair bestemd voor het behoud en herstel van cultuurhistorische waarden, waaronder de vestingwerken en de daarbij behorende bouwwerken. Bouwen is uitsluitend toegestaan indien schriftelijke advies is ingewonnen bij de gemeentelijke monumentencommissie. Voor een aantal werkzaamheden op of in deze gronden is een omgevingsvergunning (voor het uitvoeren van een werk, geen bouwwerk zijnde, of van werkzaamheden) vereist in het kader waarvan een afweging kan worden gemaakt tussen de activiteit en de te beschermen waarden.

#### *Waterstaat – Waterkering*

Deze dubbelbestemming is opgenomen voor de gronden die een waterkerende functie hebben. Voor de bestemming is sprake van een zogenoemde dubbelbestemming waarbij de waterkerende functie primair is gesteld ten opzichte van de andere aangegeven bestemmingen. Op deze gronden is tevens de Keur van het Waterschap Brabantse Delta van toepassing.

Eventuele toekomstige ontwikkelingen binnen de bestemming zijn slechts toelaatbaar, indien geen onevenredige afbreuk wordt gedaan aan de belangen van de waterkering. Het oprichten van bouwwerken ten behoeve van de secundaire bestemmingen is afhankelijk gesteld van een door burgemeester en wethouders te verlenen omgevingsvergunning voor afwijken. Alvorens bij omgevingsvergunning afwijking te verlenen wordt ten aanzien van de waterhuishoudkundige aspecten advies ingewonnen bij het Waterschap.

Naast de bepalingen van het bestemmingsplan zal, op grond van de keurbepalingen, bij het oprichten van bebouwing dan wel het uitvoeren van een aantal werken en/of werkzaamheden tevens een watervergunning van het Waterschap nodig zijn.

#### **Hoofdstuk 3 Algemene regels**

In hoofdstuk 3 worden, in aanvulling op de bestemmingsbepalingen, diverse aanvullende regels gesteld.

#### *Anti-dubbeltelregel*

In deze regel is vastgelegd dat grond die in aanmerking moest worden genomen bij het verlenen van een omgevingsvergunning voor de activiteit bouwen, waarvan de uitvoering heeft plaatsgevonden of alsnog kan plaatsvinden, bij de beoordeling van een andere aanvraag om omgevingsvergunning voor de activiteit bouwen niet opnieuw in beschouwing mag worden genomen.

#### *Algemene bouwregels*

In deze bepaling is onder andere vastgelegd, dat indien de maatvoering van een bestaand, legaal bouwwerk afwijkt van de in de bestemmingen opgenomen maatvoering, de bestaande maat als maximum geldt. Tevens zijn er regels gesteld aan de (her)bouw van woningen. Daarnaast is een voorwaardelijke bepaling betreffende parkeren opgenomen. Indien op grond van één van de in het voorliggende plan opgenomen bestemmingen wordt gebouwd dan wel het gebruik wordt

gewijzigd, dient voorzien te worden in voldoende parkeergelegenheid. Daarbij wordt gebruik gemaakt van de Nota Parkeerbeleid van de gemeente Moerdijk, die onderdeel uitmaakt van het gemeentelijke parkeerbeleid. In de betreffende parkeernota zijn de Moerdijkse parkeernormen vastgelegd. Indien deze nota in de toekomst herzien wordt, dient getoetst te worden aan de rechtsopvolger van de voorgenoemde nota. Voor de functies die niet zijn benoemd in het vigerende gemeentelijke parkeerbeleid, worden de meest recente parkeerkencijfers van het CROW toegepast.

### *Algemene aanduidingsregels*

Aanvullend op de regels die bij de bestemmingen zijn gegeven gelden bijzondere bepalingen die met een aanduiding op de verbeelding zijn weergegeven. In dit geval betreft het de gebiedsaanduiding 'geluidzone – industrie'. Deze aanduiding is opgenomen voor het geluidgezoneerde zeehaven- en industrieterrein Moerdijk, ten oosten van het plangebied. Ter plaatse van deze gebiedsaanduiding mogen geen nieuwe geluidsgevoelige objecten worden gebouwd.

In dit bestemmingsplan is daarnaast een aanduiding 'Veiligheidszone – vervoer gevaarlijke stoffen' opgenomen ten behoeve van de propyleenleiding aan de zuidzijde van Klundert. De gebiedsaanduiding komt overeen met de PR 10-6 contour van de leiding (75 meter aan weerszijde van de leiding), waarbinnen geen nieuwe kwetsbare of beperkt kwetsbare objecten mogen worden gebouwd.

Tot slot is in dit bestemmingsplan de gebiedsaanduiding 'Overige zone – Ecologische verbindingszone' opgenomen. Ter plaatse zijn de gronden primair bestemd voor het behoud, herstel en/of de ontwikkeling van een ecologische verbindingszone.

# *Algemene gebruiksregels*

In dit artikel is in algemene zin aangegeven wanneer sprake is van strijdig gebruik met de regels uit het bestemmingsplan. Daarnaast zijn de gebruiksregels ten aanzien van het woonwagencentrum aan de Blauwe Hoefsweg één-op-één overgenomen uit het vigerende bestemmingsplan. Tot slot is een voorwaardelijke bepaling betreffende parkeren opgenomen (zie toelichting onder algemene bouwregels).

#### *Algemene afwijkingsregels*

Dit artikel is een aanvulling op de afwijkingsregels uit de bestemmingen waarin nog een aantal algemene afwijkingen is opgenomen. Het betreft hier onder meer een standaardregeling die beperkte afwijkingen in de maatvoering bij de uitvoering van bouwplannen mogelijk maakt.

#### *Algemene wijzigingsregels*

Een wijzigingsbevoegdheid is opgenomen voor het onder voorwaarden toepassen van geringe veranderingen in de plaats, ligging en/of afmeting van bestemmingsvlakken. De overschrijdingen mogen echter ten hoogste 1 m bedragen en het bestemmingsvlak mag met ten hoogste 5% worden vergroot.

#### **Hoofdstuk 4 Overgangs- en slotregels**

In het overgangsrecht is een regeling opgenomen voor bebouwing en gebruik dat al bestond bij het opstellen van het plan, maar dat strijdig is met de opgenomen regeling. Onder bepaalde voorwaarden mag deze strijdige bebouwing en/of strijdig gebruik worden voortgezet of gewijzigd.

In de slotregel is de officiële naam van het plan bepaald. Onder deze naam kan het bestemmingsplan worden aangehaald.

# <span id="page-32-0"></span>**3.3 Overig**

#### *Geometrische plaatsbepaling en verbeelding*

<span id="page-32-1"></span>Voor het tekenen van de verbeelding is een topografische ondergrond gebruikt. Op de verbeelding wordt met lijnen, coderingen en arceringen aan gronden een bepaalde bestemming toegekend. Binnen een bestemmingsvlak zijn op de verbeelding met aanduidingen nadere regels aangegeven. De verbeelding is volgens IMRO2012 (Informatiemodel Ruimtelijke Ordening) getekend. Dit is een eenduidige en technische methode voor het tekenen van geometrisch bepaalde bestemmingen. Hiermee kan ruimtelijke informatie eenvoudig digitaal uitgewisseld worden met andere overheden en samenwerkingspartners. Ook maakt deze methode het mogelijk om het plan via internet te raadplegen.

*Ontwerpbestemmingsplan "Kern Klundert" Toelichting*

# **4 Onderzoek**

# <span id="page-34-0"></span>**4.1 Algemeen**

In dit hoofdstuk worden de ruimtelijke (on)mogelijkheden inzichtelijk gemaakt. Waar nodig dient een vertaling plaats te vinden naar de juridische regeling. Het uitgangspunt hierbij is dat de juridische regeling zowel de ruimtelijke kwaliteit als de milieukwaliteit voldoende moet borgen.

# <span id="page-34-1"></span>**4.2 Bedrijven**

# *4.2.1 Kader*

Voor het behoud en de verbetering van de kwaliteit van de woon- en leefomgeving is een juiste afstemming tussen de verschillende voorkomende functies en wonen noodzakelijk. Daarbij kan gebruik worden gemaakt van een milieuzonering die uitgaat van richtinggevende afstanden tussen hinderlijke functies (in de vorm van gevaar, geluid, geur, stof) en gevoelige functies. In de brochure 'Bedrijven en Milieuzonering' van de Vereniging van Nederlandse Gemeenten (VNG) (versie 2009) zijn deze richtafstanden opgenomen. Van deze richtafstanden kan gemotiveerd worden afgeweken.

| Milieucategorie | Richtafstanden tot 'rustige<br>woonwijk' | Richtafstanden tot 'gemengd<br>gebied" |
|-----------------|------------------------------------------|----------------------------------------|
|                 | 10 meter                                 | 0 meter                                |
| 2               | 30 meter                                 | 10 meter                               |
| 3 (3.1 en 3.2)  | 50 - 100 meter                           | 30 - 50 meter                          |
| 4 (4.1 en 4.2)  | 200 - 300 meter                          | 100 - 200 meter                        |
| 5 (5.1 en 5.2)  | 500 - 1000 meter                         | 300 - 700 meter                        |
| ട               | 1500 meter                               | 1000 meter                             |

*Tabel 4.1: richtafstanden volgens 'Bedrijven en milieuzonering 2009'*

De milieucategorie leidt in combinatie met een omgevingstype (rustige woonwijk of gemengd gebied) tot een bijbehorende richtafstand.

# *4.2.2 Beoordeling milieucategorisering*

Klundert wordt gekenmerkt door een sterk geconcentreerd centrum, waar zich diverse voorzieningen bevinden, waaronder winkels, horeca, maatschappelijke voorzieningen en diverse bedrijven. Buiten het centrum is de woonfunctie dominant, met enkele verspreid liggende maatschappelijke voorzieningen en bedrijven.

Voorliggend bestemmingsplan betreft een actualisatie van de vigerende regeling waarbij geen directe ontwikkelingen worden mogelijk gemaakt. Ten opzichte van de vigerende regeling worden geen zwaardere bedrijfscategorieën toegestaan. Opgemerkt dient te worden dat bedrijven met milieucategorie 1 en 2 passend worden geacht binnen de woonomgeving en dus toelaatbaar zijn, mits voldaan wordt aan de relevante milieuhygiënische randvoorwaarden. Ditzelfde geldt bijvoorbeeld voor aan-huis-gebonden beroepen en ambachtelijke bedrijvigheid en dienstverlening, welke ondergeschikt zijn aan de woonbestemming. De bedrijven in hogere milieucategorieën (3.1 en hoger) worden niet zonder meer passend geacht binnen een woonomgeving en zijn in dit bestemmingsplan van een maatwerkbestemming voorzien.

Het voorliggende bestemmingsplan voorziet niet in het terugbrengen van de nu (op basis van het vigerende bestemmingsplan) mogelijke bedrijfscategorieën. Bij het verlenen of actualiseren van milieuvergunningen zal specifiek getoetst worden ten aanzien van milieuhinder. Met betrekking tot het aspect veiligheid geldt dat geen inrichtingen toegestaan zijn die vallen onder het Besluit externe veiligheid inrichtingen.

# *4.2.3 Conclusie*

De in het plangebied aanwezige bedrijven zijn voorzien van een passende bestemmingsregeling. Er zijn geen situaties waarin sprake is van een onaanvaardbaar woon- en leefklimaat.

# <span id="page-35-0"></span>**4.3 Horeca**

# *4.3.1 Toelaatbaarheid van horeca-activiteiten*

Bij de aanwezigheid van horecavoorzieningen is het van belang dat ter plaatse van woningen een goed woon- en leefklimaat kan worden gerealiseerd en dat horecavoorzieningen op een gewenste locatie hun bedrijf kunnen uitoefenen. Zodoende wordt de toelaatbaarheid van horecaactiviteiten via de planregels vastgelegd. Binnen het plangebied zijn de geldende mogelijkheden behouden.

# *4.3.2 Inventarisatie horecavoorzieningen*

De horeca-activiteiten binnen het plangebied zijn geïnventariseerd en gecategoriseerd aan de hand van de Staat van Horeca-activiteiten, die als bijlage bij de regels is opgenomen.

# *4.3.2 Conclusie*

Binnen het plangebied komen diverse horeca-activiteiten voor overeenkomstig de geldende regelingen. Deze activiteit veroorzaken geen onaanvaardbare milieuhinder voor het plangebied. Door het vastleggen van de toelaatbare categorieën horeca-activiteiten wordt ook in de toekomst milieuhinder voorkomen.

# <span id="page-35-1"></span>**4.4 Externe veiligheid**

# *4.4.1 Kader*

Externe veiligheid richt zich op het beheersen van activiteiten die een risico voor de omgeving kunnen opleveren, zoals milieurisico's, transportrisico's en risico's die kunnen optreden bij de productie, het vervoer en de opslag van gevaarlijke stoffen in inrichtingen. Bij de (her)inrichting van een gebied bepaalt de externe veiligheidssituatie mede de ruimtelijke (on)mogelijkheden.

In het kader van het Besluit ruimtelijke ordening (Bro) gelezen in samenhang met de regels omtrent externe veiligheid moet worden onderzocht of er sprake is van aanwezigheid van risicobronnen in de nabijheid van de locatie waarop het Wro besluit betrekking heeft en dienen het plaatsgebonden risico (PR) en het groepsrisico (GR), en de eventuele toename hiervan, berekend te worden.

Het PR is de kans per jaar dat een persoon op een bepaalde plaats overlijdt als rechtstreeks gevolg van een ongeval met gevaarlijke stoffen, indien hij onafgebroken en onbeschermd op die plaats zou verblijven. Het PR wordt weergegeven met risicocontouren rondom een inrichting of langs een vervoersas. De normstelling heeft de status van een grenswaarde die niet overschreden mag worden. Voor kwetsbare objecten wordt in zowel bestaande als nieuwe situaties het niveau van 10-6 per jaar als grenswaarde gehanteerd. Nieuwe beperkt kwetsbare objecten zijn alleen toegestaan onder een gewichtige motivering. Bestaande beperkt kwetsbare objecten zijn toegestaan binnen de PR 10-6 contour.

Het GR kan worden beschouwd als de maat van maatschappelijke ontwrichting in geval van een calamiteit (en drukt dus de kans per jaar uit dat een groep mensen van minimaal 10 personen overlijdt als rechtstreeks gevolg van een calamiteit). De normstelling heeft de status van een oriënterende waarde. Deze waarde is geen vastgestelde wettelijke norm. Desondanks hebben overheden en betrokken private instellingen een inspanningsverplichting om te voldoen aan deze oriënterende waarde en dient een toename van het GR bestuurlijk te worden verantwoord.

# **Besluit externe veiligheid inrichtingen**

Het Besluit externe veiligheid inrichtingen (Bevi) uit 2004 legt veiligheidsnormen op aan overheden die besluiten nemen over bedrijven die een risico vormen voor personen buiten het bedrijfsterrein. Het gaat daarbij om bijvoorbeeld chemische fabrieken, LPG-tankstations en spoorwegemplacementen waar goederentreinen met gevaarlijke stoffen rangeren. Deze bedrijven verrichten soms risicovolle activiteiten dichtbij (beperkt) kwetsbare objecten waaronder woningen, ziekenhuizen, scholen, winkels, horecagelegenheden en sporthallen. Hierdoor ontstaan risico's voor mensen die in de buurt ervan wonen of werken.

Het besluit verplicht gemeenten en provincies bij het verlenen van milieuvergunningen en het maken van bestemmingsplannen met externe veiligheid rekening te houden. Dit betekent bijvoorbeeld dat woningen op een bepaalde afstand moeten staan van een bedrijf dat werkt met gevaarlijke stoffen.

#### **Regelgeving transport van gevaarlijke stoffen over wegen, water en spoor**

Per 1 april 2015 is het Besluit externe veiligheid transportroutes (Bevt) in werking getreden. In het Bevt staan regels voor de ruimtelijke inrichting rond wegen, waterwegen en spoorwegen met vervoer van gevaarlijke stoffen.

Het Bevt hanteert een vaste grens van 200 meter, vanaf de buitenrand van de transportroute, waarbuiten in principe geen beperkingen hoeven te worden gesteld aan het ruimtegebruik. Buiten de 200 meter is een verantwoording niet noodzakelijk. Wel geldt dat bij ruimtelijke ontwikkelingen die nieuwe kwetsbare of beperkt kwetsbare objecten mogelijk maken buiten de 200 m dient in de toelichting aandacht moet worden gegeven aan de aspecten bestrijdbaarheid en zelfredzaamheid voor zover het binnen het invloedsgebied van de transportroute is gelegen.

Ten aanzien van de verantwoordingsplicht groepsrisico wordt, net als bij het Besluit externe veiligheid buisleidingen (Bevb), onderscheid gemaakt tussen een volledige verantwoording en een beperkte verantwoording van het groepsrisico.

Een volledige verantwoording kan bovendien achterwege blijven indien kan worden aangetoond dat:

- a. het groepsrisico, niet hoger is dan 0,1 maal de oriëntatiewaarde voor het groepsrisico, of;
- b. het groepsrisico, gelet op de redelijkerwijs te verwachten verandering van de dichtheid van personen, met niet meer dan 10% toeneemt en;
- c. de oriëntatiewaarde, gelet op de dichtheid van personen, niet wordt overschreden.
- d. Indien sprake is van een volledige verantwoording dienen maatregelen ter beperking van het GR, alternatieve ruimtelijke ontwikkelingen met een lager GR en mogelijkheden en voorgenomen maatregelen ter beperking van de omvang van een calamiteit te worden overwogen. Een beperkte verantwoording houdt wel rekening met de effecten van een calamiteit en vindt alleen plaats als het plangebied binnen het invloedsgebied (effectgebied) van transportassen is gelegen.

In het Bevt zijn tevens plasbrandaandachtsgebieden benoemd voor transportroutes. Een PAG is een zone, waarbinnen een aanvullende verantwoording noodzakelijk is met betrekking tot het al dan niet nemen maatregelen om de effecten van een plasbrand te beperken en de zelfredzaamheid van personen.

# **Regelgeving transport van gevaarlijke stoffen via buisleidingen**

Op 1 januari 2011 is het Besluit externe veiligheid buisleidingen (Bevb) in werking getreden. Het Bevb regelt onder andere welke veiligheidsafstanden moeten worden aangehouden rond buisleidingen met gevaarlijke stoffen. De normstelling is in lijn met het Besluit externe veiligheid inrichtingen (Bevi). Daarmee zijn nieuwe kwetsbare objecten binnen de PR 10-6 contour niet toegestaan. Ook is vastgesteld dat wanneer binnen het invloedsgebied van een buisleiding een ruimtelijk besluit wordt genomen, de verantwoordingsplicht van toepassing is.

Het Bevb gaat uit van een belemmerde strook van 4 of 5 meter, afhankelijk van de werkdruk. Voor deze strook geldt een bouwverbod en een omgevingsvergunning voor het uitvoeren van werken, geen bouwwerken zijnde, of van werkzaamheden. Net als bij het Bevi worden de risicoafstanden en rekenmethodiek die volgen uit het Bevb opgenomen in een regeling, de Regeling externe veiligheid buisleidingen (Revb).

### *4.4.2 Onderzoek*

In afbeelding 4.1 is een uitsnede van de risicokaart weergegeven. Hieruit blijkt dat het invloedsgebied van een aantal risicobronnen over het plangebied loopt. Deze risicobronnen zijn:

- Dr. W. Kolb Nederland B.V.
- Shell Nederland Chemie B.V.
- Schütz Benelux B.V.
- Solvay Solutions Nederland B.V.
- Buisleidingenstraat Moerdijk Rotterdam/Antwerpen
- Buisleiding Dow Propyleen
- Zwembad De Niervaert

*Afbeelding 4.1: uitsnede risicokaart*

In het vervolg van deze paragraaf worden de verschillende risicobronnen afzonderlijk behandeld.

### **Dr. W. Kolb Nederland B.V.**

Dr. W. Kolb Nederland B.V. aan de Westelijke Randweg 9 is op basis van de risicokaart aangemerkt als een Bevi-inrichting. Deze inrichting beschikt onder meer over opslagtanks met ethyleenoxide en propyleenoxide. Tevens bevinden zich binnen de inrichting leidingen voor ethyleenoxide. Ook vind er verlading plaats van ethyleenoxide en propyleenoxide en zijn er verpakte gevaarlijke stoffen opgeslagen. Op basis van de risicokaart geldt voor Dr. W. Kolb Nederland B.V. een invloedsgebied van 2.961 meter. Het voorliggende plan is op circa 1.150 meter afstand gelegen en valt daardoor binnen het invloedsgebied.

Omdat met het voorliggende bestemmingsplan geen nieuwe beperkt kwetsbare of kwetsbare objecten binnen het invloedsgebied mogelijk worden gemaakt, is een berekening van het groepsrisico in principe niet noodzakelijk. Wel is een verantwoording van het groepsrisico in het kader van het Bevi (op grond van art. 13) wettelijk gezien noodzakelijk. Voor de verantwoording van het groepsrisico wordt verwezen naar de verantwoording in het kader van de inrichting Shell Nederland Chemie B.V.

# **Schütz Benelux B.V.**

Schütz Benelux B.V. aan de Westelijke Randweg 23 is op basis van de risicokaart aangemerkt als een Bevi-inrichting. Ter plaatse vindt de vervaardiging van stalen, fusten en transportkannen plaats. Op basis van de risicokaart geldt voor Schütz Benelux B.V. een invloedsgebied van 3.359 meter. De locatie aan de Schansweg in Klundert is op circa 1.100 meter afstand gelegen en valt daardoor binnen het invloedsgebied.

Omdat met het voorliggende bestemmingsplan geen nieuwe beperkt kwetsbare of kwetsbare objecten binnen het invloedsgebied mogelijk worden gemaakt, is een berekening van het groepsrisico in principe niet noodzakelijk. Wel is een verantwoording van het groepsrisico in het kader van het Bevi (op grond van art. 13) wettelijk gezien noodzakelijk. Voor de verantwoording van het groepsrisico wordt verwezen naar de verantwoording in het kader van de inrichting Shell Nederland Chemie B.V.

# **Solvay Solutions Nederland B.V.**

Solvay Solutions Nederland B.V. aan de Energieweg 1 is aangemerkt als een Bevi-inrichting. Solvay Solutions Nederland B.V is een inrichting met een batchplant voor ethoxylatie en propoxylatie voor de productie van geëthoxyleerde producten. Op basis van de risicokaart geldt voor Solvay Solutions Nederland B.V. een invloedsgebied van 1.960 meter. Het voorliggende plan is op circa 1.200 meter afstand gelegen en valt daardoor binnen het invloedsgebied.

Omdat met het voorliggende bestemmingsplan geen nieuwe beperkt kwetsbare of kwetsbare objecten binnen het invloedsgebied mogelijk worden gemaakt, is een berekening van het groepsrisico in principe niet noodzakelijk. Wel is een verantwoording van het groepsrisico in het kader van het Bevi (op grond van art. 13) wettelijk gezien noodzakelijk. Voor de verantwoording van het groepsrisico wordt verwezen naar de verantwoording in het kader van de inrichting Shell Nederland Chemie B.V.

# **Shell Nederland Chemie B.V.**

Shell Nederland Chemie BV is gelegen op het Haven- en Industrieterrein Moerdijk waarvan het invloedsgebied reikt tot op een afstand van ca. 10,5 km. Het voorliggende plangebied is dan ook volledig binnen het invloedsgebied van deze inrichting gelegen. Omdat met het voorliggende bestemmingsplan geen nieuwe beperkt kwetsbare of kwetsbare objecten binnen het invloedsgebied mogelijk worden gemaakt, is een berekening of een verantwoording in principe niet noodzakelijk.

Uit eerdere berekeningen van het groepsrisico blijkt dat voor Shell Nederland Chemie sprake is van een overschrijding van de oriëntatiewaarde (OW). Het groepsrisico bedraagt ongeveer 2 maal de OW (zie afbeelding 4.2). In het kader van een goede ruimtelijke ordening zijn de aspecten zelfredzaamheid en bestrijdbaarheid beschouwd in een verantwoording.

*Afbeelding 4.2: oriëntatiewaarde Shell Nederland Chemie B.V.*

#### *Scenario's*

Voor het plangebied is een toxisch scenario van toepassing. Bij een toxisch scenario komt een wolk met giftige stoffen vrij die zich verspreid in de omgeving. Deze kan ontstaan als gevolg van:

- een brand bij een inrichting met gevaarlijke stoffen (giftige verbrandingsproducten, rookwolk)
- en/of het lek raken van een container/tankwagen/etc. met gevaarlijke stoffen (door uitdamping verspreiding in de omgeving).

Aanwezigen in het plangebied die worden blootgesteld aan de toxische wolk, wanneer er zich een incident voordoet en de meteo-omstandigheden nadelig zijn, kunnen gezondheidsschade oplopen. Gevolgen zijn last van de luchtwegen en branderige ogen.

#### *Advisering Brandweer Midden- en West-Brabant*

De Veiligheidsregio heeft ervoor gekozen om in vooraf bepaalde situaties een standaardadvies af te geven. Het onderhavige plan komt hiervoor, gelet op de ligging en/of aard van het plan, in aanmerking. In het standaardadvies wordt in het kader van de verantwoording aandacht besteed aan de volgende onderdelen:

- 1. Mogelijk te treffen maatregelen ter verbetering van de veiligheid;
- 2. Mogelijkheden voor de rampenbestrijding;
- *3.* Mate van zelfredzaamheid van de aanwezigen.

# *1. Effecten*

Hieronder worden de in het advies genoemde maatregelen opgesomd, waarbij wordt aangegeven op welke wijze hieraan invulling wordt gegeven. Bij een ongeval met toxische stoffen is het noodzakelijk dat de dosis wordt gereduceerd. Wanneer er sprake is van een dreiging, waarbij voldoende tijd is om bewoners buiten het te verwachten invloedsgebied van een incident te brengen, verdient evacuatie de voorkeur. Afhankelijk van de zelfredzaamheid van bewoners is hierin begeleiding noodzakelijk. Wanneer er geen sprake meer is van een dreiging, maar het werkelijk vrijkomen van toxische stoffen worden bewoners en werknemers binnen het invloedsgebied van Shell geadviseerd naar binnen te gaan, ramen, deuren en ventilatiesystemen te sluiten. In een advies van de Gezondheidsraad over rampen met gevaarlijke stoffen wordt eveneens aangegeven dat schuilen de beste optie is, bij een ongeval waarbij toxische vloeistoffen vrijkomen. Belangrijk is dan wel dat mensen de ventilatiekanalen sluiten. Een goede kierdichting speelt hierbij eveneens een belangrijke rol.

# *2. Mogelijke maatregelen ter verbetering van de veiligheid*

- Actief communiceren met de burgers in het invloedsgebied over de risico's en de mogelijk te nemen maatregelen. Werknemers en bewoners moeten op de hoogte zijn van wat men moet doen in geval van een groot incident. Dit vraagt om een actief beleid op het gebied van risicocommunicatie;
- De inrichtinghouders te stimuleren in hun ontruimingsplan aandacht te besteden aan externe incidenten. De BHV organisatie moet niet alleen voorbereid zijn op interne incidenten, maar moet ook weten hoe te handelen bij een incident met toxische stoffen of toxische verbrandingsproducten in de omgeving;
- Vanaf 2015 is in de Veiligheidsregio MWB het alerteringssysteem CBIS operationeel, wat als hulpmiddel voor BHV organisaties gebruikt kan worden. Alle bedrijven en instellingen in uw gemeente kunnen zich aanmelden op dit systeem. Gebruik hiervoor de website: www.cbisbrabant.nl

Bij bestemmingplannen waarbij zich een toxisch scenario kan voordoen worden de volgende maatregelen geadviseerd:

- Bij gebruik van mechanische ventilatie in nieuwe bouwwerken: een afsluitbare mechanische ventilatie toe te passen;
- Bij het vrijkomen van toxische stoffen zullen deze door de mechanische ventilatie de gebouwen ingezogen worden. In het algemeen is een mechanische ventilatie niet (makkelijk) uit te zetten. Om binnen afgeschermd te zijn van toxische stoffen moet de ventilatie of centraal of met een noodknop uit te zetten zijn;
- Extra controle bij bouwvergunningen op de detaillering van gevels en ramen, waardoor overmatige ventilatie als gevolg van tocht niet kan plaatsvinden. Wanneer de voorwaarden uit het bouwbesluit 2012 strikt worden nageleefd blijft het binnenklimaat van een bouwwerk voldoende veilig gedurende ca 4 uur.

# *3. Bestrijdbaarheid*

Voor een goede bestrijdbaarheid is het noodzakelijk dat de volgende onderdelen in orde zijn:

- Opkomsttijd
	- Door het bestuur van de Veiligheidsregio Midden- en West-Brabant zijn in het Dekkings- en spreidingsplan 2015 de opkomsttijden voor de brandweer vastgesteld. Wanneer een ontwikkeling plaatsvindt buiten de vastgestelde opkomsttijd moeten er maatregelen worden getroffen.
- Waarschuwings- en alarminstallatie Ter plaatse van de verschillende locaties in het voorliggende plangebied is er voldoende dekking van de WAS-installatie. Daarnaast is NL alert actief in het gebied

en werkt de gemeente Moerdijk aan haar Veiligheidsdashboard om de crisiscommunicatie sterk te verbeteren. Middels deze instrumenten kunnen ook de bewoners en werknemers van het plangebied, ingeval van een (toxisch) incident tijdig worden gealarmeerd. Zodat zij in staat zijn om zichzelf in veiligheid te brengen.

- Bluswatervoorziening
Om een brand in ter plaatse van de planlocaties te kunnen bestrijden is het noodzakelijk dat er voldoende primair en secundair bluswater aanwezig is. Voor ruimtelijke ontwikkelingen, waarbij eveneens een omgevingsvergunning deelzaak bouwen noodzakelijk is, wordt de aanwezigheid van bluswater in het kader van deze vergunning getoetst. De planlocatie moet bereikbaar zijn voor voertuigen van hulpverleningsdiensten. De eisen ten aanzien van de bereikbaarheid zijn opgenomen in de brancherichtlijn handreiking bluswatervoorziening en bereikbaarheid. Bovengenoemde brancherichtlijn zal eveneens worden betrokken bij de te verlenen omgevingsvergunning.

# **Buisleidingenstraat Moerdijk – Antwerpen/Rotterdam**

De buisleidingenstraat is een obstakelvrij leidingentracé met een lengte van circa 75 kilometer dat bedoeld is voor het aanleggen van buisleidingen tussen de havens van Rotterdam en Antwerpen, met tevens een verbinding van de havens van Moerdijk en Zeeland. LSNed is de beheerder van het obstakelvrije leidingentracé. Het voorliggende plangebied is gelegen in de nabijheid van de leidingstraat.

Ter plaatse van de leidingstraat zijn diverse leidingen gelegen. In onderstaande tabel is hiervan een overzicht gegeven.

| Eigenaar    | Leiding<br>naam      | Diameter<br>(inch) | Max bedrijfsdruk<br>(bar) | Pr 10-6<br>(m) | Invloedsgebied 1%<br>letaliteit (m) | Afstand tot<br>plangebied |
|-------------|----------------------|--------------------|---------------------------|----------------|-------------------------------------|---------------------------|
| Gasunie     | A-667                | 48                 | 80                        | 0              | 590                                 | 530                       |
| Zebra-gas   | A503N                | 28                 | 80                        | 0*             | 415                                 | 530                       |
| Total       | 24" Crude oil        | 24                 | 60                        | 32             | 47                                  | 530                       |
| Shell       | Ethyleen<br>WBT-100  | 10,75              | 98                        | 30             | n/a                                 | 530                       |
|             | Propyleen<br>WBT-110 | 6,61               | 49                        | 30             | n/a                                 | 530                       |
| Air Liquide | Waterstof            | 6                  | 74                        | 0              | n/a                                 | 530                       |
|             | Zuurstof             | 10,75              | 64                        | 0              | n/a                                 | 530                       |
|             | Stikstof             | 12,75              | 64                        | 0              | n/a                                 | 530                       |
| DPO         | Kerosine P32         | 10,75              | 80                        | 0              | 31                                  | 530                       |

*Tabel 4.2: overzicht buisleidingen*

* Begin 2014 heeft Zebra-gas een sanering doorgevoerd. De PR 10-6 contour is tot 0 meter teruggebracht.

Uit bovenstaande tabel blijkt dat het plangebied niet in de PR 10-6 van een van de leidingen is gelegen. Wel overlapt het invloedsgebied van de aardgastransportleiding A-667 een klein gedeelte van het voorliggende plangebied. De invloedsgebieden van de overige transportleidingen reiken niet tot het plangebied.

Uit eerdere risicoberekeningen blijkt dat het groepsrisico als gevolg de Gasunie aardgasleiding A-667 (ruim) onder de oriënterende waard ligt (< 0.01). Het plaatsgebonden risico bedraagt 0 meter. Uit voorgaande informatie blijkt dat het plaatsgebonden risico geen belemmering vormt voor de ontwikkeling, en dat, vanwege het consoliderend karakter van het plan, het groepsrisico niet significant toeneemt. Op basis van deze informatie kan worden volstaan met een beperkte verantwoording. In het kader van een goede ruimtelijke ordening zijn derhalve de aspecten zelfredzaamheid, bestrijdbaarheid en bereikbaarheid beschouwd en opgenomen in de verantwoording groepsrisico.

# *Zelfredzaamheid*

Het voorliggende plangebied is gelegen in de nabijheid van hogedruk aardgasleidingen. Derhalve wordt hieronder ingegaan op de zelfredzaamheid van personen. Zelfredzaamheid is het vermogen van personen om zichzelf te kunnen onttrekken aan een dreigend gevaar, zonder daadwerkelijke hulp van hulpverleningsdiensten. De mogelijkheden voor zelfredzaamheid bestaan globaal uit schuilen en ontvluchting. Het zelfredzame vermogen van personen in de buurt van een risicovolle bron is een belangrijke voorwaarde om grote effecten bij een incident te voorkomen. De hulpdiensten hebben de verschillende scenario's die kunnen optreden in beeld en zijn hier goed op voorbereid. Bovendien zijn er voldoende vluchtwegen in afgekeerde richting van de risicobron aanwezig.

Ten behoeve van deze zelfredzaamheid zal het waarschuwings- en alarmeringssysteem (WAS) worden ingezet. Bovendien is het invloedsgebied van de hogedruk aardgasleidingen in de toekomstige situatie in noordelijk richting te ontvluchten. Om de effectiviteit van de voorgenoemde maatregelen te garanderen zullen bewoners door middel van risicocommunicatie worden geïnformeerd en geïnstrueerd over de risico's en de mogelijke maatregelen die zij zelf kunnen nemen.

### *Mogelijkheden tot bestrijdbaarheid*

Het maatgevende scenario voor een hogedruk aardgasleiding is een fakkelbrandincident. Ontvluchting in het geval van een fakkelbrandincident (is zichtbaar voor aanwezigen) is mogelijk. Het treffen van fysieke maatregelen aan de bron of overdrachtsmaatregelen ter beperking van het GR ten gevolge van de aardgasleiding is vanwege maatschappelijke en economische motieven niet reëel en dit ligt buiten het bereik van de initiatiefnemer. Om de kans op een leidingbreuk te verkleinen, geldt dat in overleg met de leidingbeheerders Gasunie en Zebra-gas maatregelen getroffen dienen te worden om de ongestoorde ligging van de transportleiding te garanderen. Het bevoegd gezag dient in overleg met de leidingbeheerders vast te stellen of afdoende constructieve en veiligheidsmaatregelen zijn getroffen, conform het gestelde in de regelgeving inzake buisleidingen.

Om de bestrijdbaarheid te vergroten dient het plangebied over voldoende bluswatervoorzieningen te beschikken. Tevens dient bij de inrichting van het plan in overleg met de Veiligheidsregio Midden en West Brabant (VMWB) rekening te worden gehouden met voldoende bereikbaarheid voor hulpdiensten. Dergelijk overleg met de VMWB vind regelmatig plaats en zal worden gecontinueerd gedurende het proces van de planvorming en het ontwerpen opdat er voldoende bluswatervoorzieningen aanwezig zal zijn.

De belangrijkste oorzaak van incidenten aan buisleidingen is óf graafwerkzaamheden langs de leiding óf verzakking als gevolg van graaf/bouwwerkzaamheden in de directe omgeving. De gemeente Moerdijk is extra alert bij dergelijke werkzaamheden en zal het eigen personeel, aannemers, ontwikkelaars en particulieren nadrukkelijk wijzen op de ligging en gevaren van de buisleiding.

Aanvullend op bovengenoemde verantwoording van het groepsrisico wordt verwezen naar de gemeentelijke "Standaard Verantwoording Groepsrisico Gemeente Moerdijk" van 26 december 2016, welke als bijlage bij onderhavige toelichting is gevoegd.

#### *Aandachtspunten fysieke veiligheid*

- bereikbaarheid voor hulpdiensten is beschikbaar;
- vereiste bluswatervoorziening is aanwezig en beschikbaar.

# *Aandachtspunten veiligheid algemeen*

Ten aanzien van de kernen die rondom het zeehaven- en industrieterrein Moerdijk liggen wordt extra ingezet op vergroting van de zelfredzaamheid van de bevolking. Eind 2016 is een veiligheidswijzer aan alle inwoners van de gemeente gestuurd, is de gemeentelijke website aangepast, worden in de eerste helft van 2017 veiligheidsinformatie-avonden georganiseerd en het Moerdijkse veiligheidsdashboard gemeentebreed uitgerold. Op deze wijze worden bewoners vooraf geïnformeerd over de risico's in hun omgeving en tijdens een incident of dreiging daartoe geïnformeerd via onder andere het veiligheidsdashboard.

# *Buisleiding Dow Propyleen*

Direct ten zuiden van het plangebied is een propyleenleiding gelegen. Het betreft een buisleiding van Dow Benelux ten behoeve van het transport van Propyleen. De betreffende leiding heeft een diameter van 6,61 inch en een druk van 100 bar. De PR 10-6 contour van deze leiding bedraagt 75 meter en overlapt een gedeelte van het voorliggende plangebied. Het invloedsgebied van de leiding bedraagt 100 meter en overlapt ook een deel van het plangebied.

Omdat met het voorliggende bestemmingsplan geen nieuwe beperkt kwetsbare of kwetsbare objecten binnen het invloedsgebied mogelijk worden gemaakt, is een berekening van het groepsrisico in principe niet noodzakelijk. Binnen de PR 10-6 contour van 75 meter van de proyleenleiding mogen geen nieuwe kwetsbare en bij voorkeur ook geen beperkt kwetsbare objecten zoals woningen en kantoren worden gerealiseerd. Hiertoe is in dit bestemmingsplan de gebiedsaanduiding 'veiligheidszone – vervoer gevaarlijke stoffen' opgenomen. In de regels is bepaald dat ter plaatse van deze aanduiding geen nieuwe kwetsbare of beperkt kwetsbare objecten mogen worden gerealiseerd.

# *Zwembad De Niervaert*

Op sportpark Molenvliet is het zwembad De Niervaert gesitueerd. Binnen deze inrichting bevindt zich een tank van 2.000 liter met chloorbleekloog. De risicocontour van het plaatsgebonden risico van 10-6 per jaar bedraagt 0 meter. Voor chloorbleekloogtanks zijn geen invloedsgebieden beschikbaar. Een berekening van het groepsrisico is niet benodigd.

#### *4.4.3 Conclusie*

In onderhavige paragraaf is gemotiveerd dat op basis van het conserverende karakter van het bestemmingsplan, de beschouwde scenario's, het feit dat het groepsrisico ter hoogte van het plangebied niet zal toenemen en ervan uitgaande dat de voorgeschreven ruimtelijke en nietruimtelijke maatregelen zullen worden getroffen, het aspect externe veiligheid geen belemmering vormt voor de dit bestemmingsplan.

### <span id="page-44-0"></span>**4.5 Leidingen**

Naast de hiervoor beschreven milieuaspecten kunnen er nog andere belemmeringen in of nabij het plangebied aanwezig zijn die van invloed kunnen zijn op de planvorming. Het gaat bijvoorbeeld om de aanwezigheid van straalpaden, planologisch relevante kabels en leidingen (zoals waterleidingen of rioleringsleidingen), beschermingszones en dergelijke.

Zoals in paragraaf 4.4 reeds is vermeld is aan de zuidzijde van het plangebied een propyleenleiding aanwezig, welke is voorzien van de dubbelbestemming 'Leiding – Propyleen'. Deze bestemming geldt primair ten opzichte van de onderliggende bestemming en beoogt de leiding te beschermen tegen graafschade. Er mag pas gebouwd worden als dat met de leidingbeheerder is afgestemd en er geldt een verplichting tot het verkrijgen van een omgevingsvergunning voor aanlegactiviteiten.

<span id="page-44-1"></span>Naast de voorgenoemde propyleenleiding zijn er in het plangebied geen leidingen of andere belemmeringen aanwezig die een planologische bescherming behoeven, of die de planuitvoering in de weg staan.

# **4.6 Geluidshinder**

# *4.6.1 Kader*

#### **Wegverkeerslawaai**

Conform artikel 74 van de Wet geluidhinder (Wgh) (2007) bevindt zich aan weerszijden van een weg een zone waarbinnen akoestisch onderzoek dient te worden uitgevoerd. Alvorens geluidgevoelige objecten - zoals woningen of scholen - kunnen worden geprojecteerd, dient te worden onderzocht of aan de normen van de Wgh wordt voldaan. De zonebreedte is afhankelijk van het aantal rijstroken en van de aard van de omgeving (stedelijk of buitenstedelijk gebied).

#### *Normstelling*

Als er nieuwe geluidgevoelige objecten binnen de onderzoekszone van een weg worden gerealiseerd, dan mag de geluidsbelasting van het wegverkeer niet meer bedragen dan de voorkeurswaarde. Indien de geluidsbelasting hoger is dan de voorkeurswaarde moeten er maatregelen worden getroffen om hieraan alsnog te kunnen voldoen. Blijkt dat niet mogelijk of op overwegende bezwaren te stuiten dan is het college van burgemeester en wethouders bevoegd tot het vaststellen van een hogere waarde. Deze hogere waarde mag de maximale ontheffingswaarde niet overschrijden. Daarnaast worden in het Bouwbesluit 2012 eisen gesteld aan de karakteristieke geluidwering. Dit betreffen eisen aan de geluidwering van de gevel zodat deze zodanig wordt geconstrueerd dat voldaan wordt aan de maximale binnenwaarde van 33 dB. Voor een bedgebied (verblijfsgebied waarin bedden aanwezig zijn) is de waarde van de karakteristieke geluidwering 5 dB hoger. Dit betekent dat de binnenwaarde in het bedgebied niet hoger mag zijn dan 28 dB.

Voor woonerven en voor wegen waarop de maximum snelheid 30 km/h bedraagt, geldt geen onderzoekszone, waardoor ze - strikt formeel gezien - niet hoeven te worden getoetst aan de normen van de Wgh. In het kader van een goede ruimtelijke ordening is het echter wel wenselijk dat deze wegen mee worden genomen in de afweging.

# **Industrielawaai**

Ten oosten van het voorliggende plangebied is het geluidgezoneerde zeehaven- en industrieterrein Moerdijk gelegen. De 50 dB(A) geluidszone, waarbuiten de geluidbelasting door het bedrijventerrein de 50 dB(A)- etmaalwaarde niet mag overschrijden, overlapt een klein gedeelte van het voorliggende plangebied (het gaat uitsluitend om sportpark Molenvliet, zie afbeelding 4.3). De betreffende contour is op de verbeelding en in de regels vastgelegd.

*Afbeelding 4.3: 50 dB(a) contour zeehaven- en industrieterrein Moerdijk (in paars de begrenzing van het geluidgezoneerde terrein, in zwart de 50 dB(A) contour). Het plangebied is rood omkaderd, het gedeelte van het plangebied dat binnen de zone valt is rood gearceerd.*

#### *4.6.2 Onderzoek en conclusie*

De Wet geluidhinder verlangt inzicht in de akoestische effecten bij de realisatie van nieuwe geluidgevoelige objecten, zoals woningen. Binnen het voorliggende plangebied zijn diverse geluidsgevoelige objecten (zoals woningen) aanwezig, alsmede enkele ontsluitingswegen. In het voorliggende bestemmingsplan worden echter geen nieuwe woningen of andere geluidgevoelige functies mogelijk gemaakt en is geen sprake van reconstructies van wegen. Onderzoek in het kader van de Wet geluidhinder is dan ook niet aan de orde.

# <span id="page-46-0"></span>**4.7 Luchtkwaliteit**

#### *4.7.1 Kader*

Het onderzoek naar luchtkwaliteit wordt uitgevoerd op grond van hoofdstuk 5, titel 5.2 'Luchtkwaliteitseisen' van de Wet milieubeheer. De titel 5.2 'Luchtkwaliteitseisen' is beter bekend als de Wet luchtkwaliteit.

De kern van de Wet luchtkwaliteit is het Nationaal Samenwerkingsprogramma Luchtkwaliteit (NSL). Het NSL is een bundeling maatregelen op regionaal, nationaal en internationaal niveau die de luchtkwaliteit verbeteren en waarin alle ruimtelijke ontwikkelingen/projecten zijn opgenomen die de luchtkwaliteit in belangrijke mate verslechteren.

Het doel van de NSL is om overal in Nederland te voldoen aan de Europese normen voor de luchtverontreinigende stoffen. Voor wegverkeer zijn stikstofdioxide (NO2), fijnstof (PM10) en zeer fijn stof (PM2,5)de belangrijkste stoffen. De in de Wet luchtkwaliteit gestelde norm voor NO2 en PM10 jaargemiddelde grenswaarde is voor beide stoffen 40 µg/m3 . Daarnaast mag de PM10 24 uurgemiddelde grenswaarde van 50 µg/m3 maximaal 35 keer per jaar worden overschreden. De jaargemiddelde grenswaarde voor zeer fijnstof (PM2,5) bedraagt 25 µg/m3 .

Met het van kracht worden van het NSL zijn de tijdstippen waarop moet worden voldaan aan de jaargemiddelde grenswaarden NO2 en PM10 aangepast. Voor PM10 is dat 11 juni 2011 en 1 januari 2015 voor NO2. De grenswaarde voor PM2,5 is vanaf 1 januari 2015 van toepassing.

Naast de introductie van het NSL is het begrip 'niet in betekenende mate bijdragen' (NIBM) een belangrijk onderdeel van de Wet luchtkwaliteit. Een project draagt NIBM bij aan de verslechtering van de luchtkwaliteit als de NO2 en PM10 jaargemiddelde concentraties niet meer toenemen dan 1,2 µg/m3 . In dat geval is de ontwikkeling als NIBM te beschouwen.

Een ruimtelijke ontwikkeling vindt volgens de Wet luchtkwaliteit doorgang als ten minste aan één van de volgende voorwaarden is voldaan:

- de ontwikkeling is opgenomen in het NSL;
- de ontwikkeling aangemerkt wordt als een NIBM-project;
- de gestelde grenswaarden in bijlage 2 van de Wet luchtkwaliteit niet worden overschreden;
- projectsaldering kan worden toegepast.

Voor zover de ruimtelijke ontwikkeling is opgenomen in het NSL of de ontwikkeling kan worden aangemerkt als NIBM-project is toetsing aan de grenswaarden van de Wet luchtkwaliteit niet nodig.

#### *4.7.2 Onderzoek*

Een project draagt niet in betekenende mate (NIBM) bij aan de verslechtering van de luchtkwaliteit als de NO2 en PM10 jaargemiddelde concentraties niet meer toenemen dan 1,2 µg/m3 . Het voorliggende bestemmingsplan maakt geen nieuwe ontwikkelingen mogelijk, waardoor een onderzoek op grond van de Wet luchtkwaliteit niet noodzakelijk is. In het kader van een goede ruimtelijke ordening zijn de jaargemiddelde concentraties NO2, PM10 en PM2,5 bepaald.

#### *Goede ruimtelijke ordening (NSL-monitoringstool)*

Voor de volledigheid zijn de jaargemiddelde concentraties NO2, PM10 en PM2,5 bepaald ter plaatse van het plangebied. Met de NSL-monitoringstool zijn langs de belangrijkste wegen ( de jaargemiddelde concentraties NO2, PM10 en PM2,5 bepaald. In afbeelding 4.4 zijn de jaargemiddelde concentraties weergegeven voor het peiljaar 2015.

*Afbeelding 4.4: overzicht concentraties NO2, PM10 en PM2,5, peiljaar 2015 (NSL-monitoringstool).*

Uit deze afbeelding blijkt dat de jaargemiddelde concentraties NO2, PM10 en PM2,5 ter plaatse van het plangebied de jaargemiddelde grenswaarde van 40 µg/m3 (voor NO2 en PM10 ) en 25 µg/m3 (voor PM2,5) niet overschrijden. Daarnaast is de trend dat in de toekomst de emissies en de achtergrondconcentraties van deze stoffen zullen dalen, waardoor geen overschrijdingen van de grenswaarden zijn te verwachten.

#### *4.7.3 Conclusie*

Omdat het voorliggende bestemmingsplan geen nieuwe ontwikkelingen mogelijk maakt is onderzoek op grond van de Wet luchtkwaliteit niet benodigd. Wel zijn in het kader van een goede ruimtelijke ordening de jaargemiddelde achtergrondconcentraties NO2, PM10 en PM2,5 bepaald. Deze waarden zijn veel lager dan de gestelde normen uit bijlage 2 van de Wet luchtkwaliteit. Een overschrijding van de grenswaarden is dan ook niet te verwachten.

# <span id="page-47-0"></span>**4.8 Archeologie en cultuurhistorie**

#### *4.8.1 Kader*

### *Erfgoedwet*

De Monumentenwet 1988 is op 1 juli 2016 overgegaan in de Erfgoedwet. De Erfgoedwet bundelt de bestaande wet- en regelgeving voor behoud en beheer van het cultureel erfgoed in Nederland. Bovendien zijn aan de Erfgoedwet een aantal nieuwe bepalingen toegevoegd. Het beschermingsniveau zoals deze in de oude wetten en regelingen golden, blijft gehandhaafd. Het behoud en beheer van het Nederlandse erfgoed was geregeld in zes verschillende wetten en een regeling waarin roerend, onroerend en archeologisch erfgoed allemaal hun eigen specifieke definities, procedures en beschermingsmaatregelen hadden.

In de Erfgoedwet is vastgelegd hoe met ons erfgoed wordt omgegaan, wie welke verantwoordelijkheden daarbij heeft en hoe het toezicht daarop wordt uitgeoefend. Overbodige regels zijn geschrapt en de verantwoordelijkheid voor de bescherming van het cultureel erfgoed ligt waar mogelijk bij het erfgoedveld zelf. Onderdelen van de Monumentenwet die de fysieke leefomgeving betreffen, worden overgeheveld naar de Omgevingswet die in 2019 van kracht

wordt. Voor deze onderdelen is een overgangsregeling in de Erfgoedwet opgenomen voor de periode 2016-2019. Het gaat daarbij om de volgende zaken:

- Vergunningen tot wijziging, sloop of verwijdering van rijksmonumenten
- Verordeningen, bestemmingsplannen, vergunningen en ontheffingen op het gebied van archeologie
- Bescherming van stads- en dorpsgezichten.

# *Visie erfgoed en ruimte 'Kiezen voor karakter'*

In de Visie erfgoed en ruimte 'Kiezen voor karakter' zet het Rijk uiteen hoe cultureel erfgoed wordt geborgd in de ruimtelijke ordening voor de periode 2011-2015. De moderne monumentenzorg is ontwikkelings- en gebiedsgericht. Bovendien vindt het Kabinet samenwerking met publieke en private partijen van belang.

In de Visie wordt het karakter van Nederland gevat in vier kenmerkende eigenschappen: waterland, stedenland, kavelland en vrij land. De gebiedsgerichte omgang met erfgoed vergt dat deze karakteristieken worden verbonden met opgaven uit andere sectoren en dat de economische, sociaal-culturele en ecologische kracht van het erfgoed beter wordt uitgebaat.

Veranderingen in de monumentenzorg en de ruimtelijke ordening geven burgers en bedrijven meer ruimte en geven decentrale overheden meer vrijheden en verantwoordelijkheden. Iedere overheidslaag staat voor de taak zijn belangen zo veel mogelijk vooraf kenbaar te maken en waar nodig met regels te borgen. Het rijk is daarnaast verantwoordelijk voor een goed functionerend stelsel. Provincies krijgen een centrale rol in de gebiedsgerichte belangenafweging en gemeenten verbinden gevolgen aan een gebiedsgerichte analyse van erfgoedwaarden bij het opstellen van ruimtelijke plannen.

Het Rijk heeft gekozen voor vijf prioriteiten van het gebiedsgerichte erfgoedbeleid in de komende jaren:

- 1. werelderfgoed: de samenhang borgen en de uitstraling vergroten;
- 2. eigenheid en veiligheid: zee, kust en rivieren;
- 3. herbestemming als (stedelijke) gebiedsopgave: met focus op groei en krimp;
- 4. levend landschap: synergie tussen erfgoed, economie en ecologie;
- 5. en wederopbouw: het tonen van een tijdperk.

# *Cultuurhistorische Waardenkaart Noord-Brabant*

De cultuurhistorische waardenkaart (CHW-kaart) van de provincie Noord-Brabant laat zien welke cultuurhistorische interessante en waardevolle patronen en objecten zich in het plangebied bevinden. Elke tijdsperiode heeft haar weerslag gehad op de vorming van de gebouwde omgeving. Lijnen, punten en vlakken uit het verleden zijn soms nog afleesbaar in het huidige (dorps)landschap. De CHW-kaart brengt deze cultuurhistorische waardevolle patronen en objecten in beeld.

Met de Cultuurhistorische Waardenkaart wil de provincie Noord-Brabant een 'handvat' bieden voor het inpassen van cultuurhistorische waardevolle elementen binnen de ruimtelijke ordening. Het uitgangspunt is niet het bewaren van 'monumenten', maar het inpassen van cultuurhistorisch waardevolle elementen in het landschap.

### *4.8.2 Onderzoek*

### *Archeologie*

Sedert enkele jaren is het opstellen en uitvoeren van archeologisch beleid een gemeentelijke aangelegenheid. De Wet op de archeologische monumentenzorg (Wamz) en de Wet ruimtelijke ordening (Wro) verlangen van gemeenten dat zij archeologische waarden volwaardig meewegen in de ruimtelijke planvorming. Voordeel is dat gemeenten zelf een afweging kunnen maken ten aanzien van de gebieden die onderzoeksplichtig zijn, en welke vrijstellingsregimes gehanteerd worden. Daarbij past een eigen archeologiebeleid, met als basis een archeologische waardenen verwachtingenkaart en een beleidskaart.

*Afbeelding 4.5: archeologische waarden- en verwachtingskaart gemeente Moerdijk (het plangebied is zwart omkaderd).*

De archeologische waarden- en verwachtingenkaart van de gemeente Moerdijk geeft een gedetailleerd overzicht van de aanwezige archeologische waarden en de archeologische verwachtingen (zie afbeelding 4.5). Deze kaart biedt bovendien een goede kapstok om de kennis over de rijke geschiedenis van de gemeente bij een breed publiek onder de aandacht te brengen. Deze kaart vormt de basis voor de beleidsadvieskaart. Deze beleidsadvieskaart geeft een vertaling van de archeologische waarden en verwachtingen naar beleidsmaatregelen.

| Archeologische<br>verwachting      | Vrijstellingsgrens                                            |
|------------------------------------|---------------------------------------------------------------|
| Waarde - Archeologie 3<br>(paars)  | Onderzoeksplicht bij verstoring >50 m2 en dieper dan 0,3 m    |
| Waarde - Archeologie 4<br>(groen)  | Onderzoeksplicht bij verstoring >80 m2 en dieper dan 0,3 m    |
| Waarde - Archeologie 5<br>(rood)   | Onderzoeksplicht bij verstoring >100 m2 en dieper dan 0,5 m   |
| Waarde - Archeologie 6<br>(oranje) | Onderzoeksplicht bij verstoring > 250 m2 en dieper dan 0,5 m  |
| Waarde - Archeologie 7<br>(rose)   | Onderzoeksplicht bij verstoring > 250 m2 en dieper dan 2 m    |
| Waarde - Archeologie 8<br>(beige)  | Onderzoeksplicht alleen bij MER-plichtige projecten (vervalt) |
| Waarde - Archeologie 9<br>(wit)    | Geen archeologische onderzoeksplicht (vervalt)                |

Ter plaatse van het voorliggende plangebied gelden de volgende archeologische verwachtingswaarden:

*Tabel 4.3: archeologische verwachtingswaarden*

#### *Vertaling in bestemmingsplan*

Voor de verschillende archeologische verwachtingen zijn in het bestemmingsplangebied vijf dubbelbestemmingen opgenomen. Het historische centrum van Klundert is voorzien van de dubbelbestemming "Waarde- Archeologie 3". Voor deze gronden bedraagt de maximale verstoring 50 m2 en 0,3 meter diep. De zone rondom de historische kern, waaronder ook de vestingwerken, is voorzien van de dubbelbestemming "Waarde - Archeologie 4". Ter plaatse van deze bestemming bedraagt de maximale verstoring 80 m2 en 0,3 meter diep. De dubbelbestemming "Waarde – Archeologie 5" is opgenomen voor enkele verspreid liggende locaties. Ter plaatse van deze dubbelbestemming bedraagt de maximale verstoring 100 m2 en 0,5 meter diep. De gronden aan weerszijden van de Botte Kreek en Stoofdijk zijn voorzien van de dubbelbestemming "Waarde – Archeologie 6". Ter plaatse bedraagt de maximale verstoring 250 m2 en 0,5 meter diep. De dubbelbestemming "Waarde – Archeologie 7" is opgenomen voor de gronden aan de zuidzijde van het plangebied. De maximale verstoring voor deze gronden bedraagt 250 m2 en 2 meter diep. Voor gebieden met de aanduiding "Waarde - Archeologie 8", waaronder de woonwijken aan weerszijden van de historische kern is archeologisch onderzoek alleen benodigd bij projecten die MER-plichtig zijn. Omdat dergelijke projecten op grond van dit bestemmingsplan niet mogelijk zijn, wordt het niet nodig geacht een beschermende regeling in het bestemmingsplan op te nemen. Er is eveneens geen dubbelbestemming opgenomen voor gronden die geen archeologische verwachtingswaarde hebben (Waarde – Archeologie 9).

In de opgenomen dubbelbestemmingen is bepaald dat voor verstorende werkzaamheden in de bodem die een bedreiging kunnen vormen voor de mogelijk aanwezige archeologische waarden een vergunning verplicht is. Voor de verschillende verwachtingswaarden gelden verschillende criteria voor wanneer een (omgevings)vergunning verplicht is en archeologisch onderzoek verricht moet worden.

#### *Cultuurhistorie*

De gemeente Moerdijk heeft een cultuurhistoriekaart samengesteld (zie afbeelding 4.6). De cultuurhistoriekaart brengt het erfgoed van de gemeente Moerdijk in beeld en geeft een overzicht van het bovengronds cultuurhistorisch erfgoed, bouwkundige objecten en landschappelijke gebieden met cultuurhistorische waarde. De waarden zoals benoemd in de Cultuurhistorische Waardenkaart (CHW) van de provincie Noord-Brabant zijn integraal opgenomen in de culthuurhistoriekaart.

*Afbeelding 4.6: cultuurhistoriekaart gemeente Moerdijk*

Ter plaatse van het voorliggende plangebied zijn diverse cultuurhistorisch waardevolle elementen benoemd. In het vervolg van deze paragraaf wordt hier nader op ingegaan.

#### Gebouwd erfgoed

Een aantal objecten in het plangebied vertegenwoordigen een zodanig cultuurhistorisch belang voor Klundert dat ze een beschermde status hebben gekregen en zijn aangewezen als monument. Hierbij wordt er een onderscheid gemaakt tussen Rijksmonumenten en Gemeentelijke monumenten.

| Adres              | Object (bouwjaar)              | Status                |
|--------------------|--------------------------------|-----------------------|
| Kerkring 1         | Toegangshek bij kerk           | Rijksmonument         |
| Kerkring 21/22     | Herenhuis (1858)               | Rijksmonument         |
| Stadhuisring 1/3   | Stadhuis (1621)                | Rijksmonument         |
| Stadhuisring 16    | Woonhuis (1804)                | Rijksmonument         |
| Ongeadresseerd     | Vestingwerken (1586-1588)      | Rijksmonument         |
| Molenberglaan 2,   | Kreekgebouw (1959)             | Gemeentelijk monument |
| Zevenbergsepoort 3 |                                |                       |
| Molenstraat 31     | Rooms-Katholieke<br>kerk<br>H. | Gemeentelijk monument |
|                    | Johannes de Doper (1889-1890)  |                       |

*Tabel 4.4: overzicht Rijks- en gemeentelijke monumenten* 

#### *Toegangshek bij kerk, Kerkring 1*

Dit toegangshek behoort tot het terrein van de Nederlandse Hervormde Kerk en heeft natuurstenen pijlers.

#### *Herenhuis, Kerkring 21/22*

Het monumentale herenhuis gelegen aan de noordzijde van de Kerkring dateert van 1858 en heeft van oorsprong dienst gedaan als wagenmakerswinkel met moestuin. Waarna het in 1891 als dokterswoning annex praktijkruimte dienst deed. Kenmerkend aan het pand is de traditionele bouwstijl met kroonlijst en ingezwenkte beëindigingen van de voorgevel.

#### *Stadhuis, Stadhuisring 1/3*

Het rechtighoekige, uit gele en rode baksteen opgetrokken stadhuis, naar ontwerp van Melchior van Herbach, dateert van 1621. In 1910 heeft er een restauratie plaatsgevonden. Momenteel doet het gebouw dienst als officiële trouwlocatie van de gemeente Moerdijk.

#### *Woonhuis, Stadhuisring 16*

Het woonhuis, gelegen aan de Stadhuisring 16, heeft een wit gepleisterde Empire lijstgevel en dateert van 1804.

#### *Vestingwerken, ongeadresseerd*

Klundert werd rond circa 1581-1583 op aandringen van Willem van Oranje een vestingstadje. In 1586-1588 werd de eerste omwalling al vervangen door verdedigingswerken die Adriaan Antonisz had ontworpen. Klundert werd verder versterkt tussen 1600-1650. Er werden daarbij in totaal zeven bastions, twee redouten, twee ravelijnen, een voorwal en een voorgracht aangelegd. De vesting werd in 1809 opgeheven nadat sinds 1750 het verval volgde. De vestingwerken aan de noord- en de zuidkant zijn goed bewaard gebleven. Tussen 1931 en 1979 is de omwalling gerestaureerd. De restauratie van de Suykerbergh vond in 1948 plaats.

Een goed bewaard gebleven onderdeel van de vestingwerken zijn de Stenen Poppen uit 1583. Deze gemetselde dam (beer) werd voorzien van een spitse rand, met daarop de poppen (monniken). Doel van deze dam was het oversteken van de gracht onmogelijk te maken alsmede het scheiden van het zoute water of het sterk stromende water van een grote waterpartij. Een ander zichtbaar en goed bewaard onderdeel van de vestingwerken is de Verlaatsheul. Voor de uitwatering van de Botte Kreek is er aan de noordzijde van Klundert een sluis (verlaat) aangelegd. Deze sluis regelt de waterstand in de Botte Kreek. De huidige gewelfde sluis heeft in de boog een sluitsteen met het jaartal van de restauratie in 1769 erop. Daarnaast is aan de zuidoostzijde van de vestingwerken het Wachtertje gesitueerd, een gewelfd sluisje uit 1792, dat het water in de grachten op peil houdt.

#### *Kreekgebouw, Molenberglaan 2, Zevenbergsepoort 3*

Het Kreekgebouw dateert van 1959 en heeft voorheen dienst gedaan als badhuis en gymzaal. Momenteel is het gebouw in gebruik als bibliotheek. Het Kreekgebouw is gebouwd over de Botte Kreek. Het gebouw is voorzien in de stijl van het traditionalisme en het Nieuwe Bouwen.

#### *Rooms-Katholieke kerk H. Johannes de Doper, Molenstraat 31*

Deze parochiekerk van de heilige Johannes de Doper is gebouwd in het jaar 1889-90 naar een ontwerp van P.J. van Genk in een sobere neorenaissance stijl. De toren werd vernield en niet meer opgebouwd, de voorgevel werd wel opnieuw opgebouwd in neoromaanse stijl (1946-47).

Naast de voorgenoemde monumenten zijn verschillende panden in de cultuurhistoriekaart van de gemeente Moerdijk voorzien van de aanduiding 'Overige historische bouwkunst'. Het betreffen karakteristieke en/of beeldbepalende panden. Deze hebben geen doorvertaling gekregen in het voorliggende bestemmingsplan. Daarnaast is aan de Blauwe Hoefsweg een historische Joodse begraafplaats uit de 19e eeuw gelegen, die geen monumentale status heeft. Vanuit cultuurhistorisch oogpunt wordt de begraafplaats wel als waardevol beschouwd.

### *Vertaling in bestemmingsplan*

Het voorliggende bestemmingsplan voorziet in een conserverende regeling en maakt geen nieuwe ontwikkelingen mogelijk. De Rijks- en gemeentelijke monumenten binnen het plangebied zijn voorzien van de aanduiding 'cultuurhistorische waarden' (cw). Uitzondering hierop vormen de vestingwerken. Deze zijn voorzien van de dubbelbestemming ' Waarde – Cultuurhistorie'. Aan deze dubbelbestemming is een aanlegvergunningstelsel gekoppeld. De dam 'de Stenen Poppen', de Verlaatsheul en het Wachtertje vormen onderdeel van de vestingwerken als geheel, maar zijn desondanks evenwel voorzien van de aanduiding 'cultuurhistorische waarden'.

### Cultuurlandschap

De Provincie Noord-Brabant heeft middels een Cultuurhistorische Waardenkaart (CHW)3 een aantal gebieden aangewezen met een provinciaal cultuurhistorisch belang. Het betreft erfgoed dat van belang is voor de regionale identiteit. De provincie zet in op planologische bescherming van de waarden/kenmerken. Als ontwikkelingsstrategie zet de provincie in op:

- behoud open karakteristiek polderlandschap;
- behoud en herstel van de vestingwerken en inundatiegebieden;
- het vergroten van de cultuurhistorische waardering door vergroting van de beleving;
- economische dragers afstemmen op cultuurhistorische identiteit van de Zuiderwaterlinie bij Willemstad en Klundert.

# *Zeekleigebied*

De omgeving van Klundert is aangemerkt als cultuurhistorisch waardevol zeekleigebied. Het zeekleigebied kenmerkt zich door een rijkgeschakeerd, open polderlandschap en maakt deel uit het Zuidwest-Nederlandse deltagebied waarbij de bodem uit zeeklei bestaat. De omgang met het water alsmede de strijd met de zee zijn hierin nog goed af te lezen. Kenmerkende elementen zijn het patroon van dijken, kreken en de onbedijkte polders. Het is van belang om dit open polderlandschap te behouden. Op enkele grote ontwikkelingen na is het open karakter van het zeekleigebied behouden gebleven. Voorkomen dient te worden dat nieuwe ontwikkelingen het open karakter van het gebied verder onder druk zetten.

Het bestemmingsplan 'Kern Klundert' ziet uitsluitend op het bebouwde gebied, inclusief een klein deel van het schootsveld ten noorden van de kern. Dit schootsveld is voorzien van een agrarische bestemming, waarbinnen de bouwmogelijkheden zeer beperkt zijn. Derhalve wordt het open karakter voldoende gewaarborgd. Het schootsveld is tevens voorzien van de aanduiding 'Waarde – Cultuurhistorie'.

# *Zuiderwaterlinie*

De regio kenmerkt zich door een militaire geschiedenis waarbij Klundert als vestingstad is neergezet vanwege de strategische ligging aan de zuidelijke grens van Holland. Een belangrijk, cultuurhistorisch waardevol landschap betreft de Zuiderwaterlinie waarvan Klundert met haar vestingwerken onderdeel van uitmaakt. De categorie vestingwerken heeft betrekking op de lijnvormige verdedigingswerken die al dan niet onderdeel uitmaken van een vesting. Daarbij gaat het om (het samenstel van) wallen, bastions, contra-escarpes en retranchementen. De cultuurhistorische kaart geeft de schootsvelden weer, welke nog in zeer hoge mate vrij zijn van permanente bebouwing. Onder een 'schootsveld' worden de terreinen rond een fort, vesting, of delen daarvan verstaan, die effectief met wapens konden worden bestreken en derhalve moesten worden vrijgehouden van (permanente) bebouwing.

Zoals reeds vermeld worden de vestingwerken, inclusief het daarbij behorende schootsveld (voor zover binnen het plangebied gelegen), voorzien van de dubbelbestemming 'Waarde – Cultuurhistorie'. Ter plaatse van deze dubbelbestemming zijn de gronden primair bestemd voor het behoud en herstel van cultuurhistorische waarden, waaronder in ieder geval de vestingwerken. Tevens is er een aanlegvergunningstelsel opgenomen.

### *Voorstraatnederzetting*

Klundert is een typisch voorstraatdorp, waarbij de kern van het dorp wordt gevormd door een Voorstraat, een straat die haaks op de dijk staat. Dit type grondplan wordt ook wel het Flakkeese model genoemd. Klundert heeft een dubbele Voorstraat aan weerskanten van de Botte kreek die door het dorp loopt. De Voorstraat en de Molenstraat zijn belangrijke historische straten die zich kenmerken door de strakke rooilijn. Een ander waardevol kenmerk is de dubbele bomenrij aan weerszijde van het water.

Op basis van de inventarisatie is gebleken dat met name aan de Voorstraat, Molenstraat en delen van de Molenberglaan, Stadshuisring en Kerkring sprake is van een kenmerkende strakke voorgevelrooilijn. Om deze kenmerkende bebouwingswand te waarborgen is in dit bestemmingsplan het figuur 'gevellijn' opgenomen. Daarmee wordt afgedwongen dat bebouwing in het figuur 'gevellijn' gebouwd dient te worden, waarmee de instandhouding van de rooilijn is gewaarborgd. Dit betreft overigens een voortzetting van het vigerende plan, dat hier eveneens op toezag.

#### *4.8.3 Conclusie*

Voor de verschillende archeologische verwachtingen zijn in het bestemmingsplangebied vijf dubbelbestemmingen opgenomen: "Waarde – Archeologie 3", "Waarde – Archeologie 4", "Waarde – Archeologie 5", "Waarde – Archeologie 6" en "Waarde – Archeologie 7". Daarmee zijn de eventueel aanwezige archeologische waarden voldoende gewaarborgd. Het voorliggende bestemmingsplan maakt bovendien geen nieuwe ontwikkelingen mogelijk, waardoor de thans aanwezige cultuurhistorische waarden in het plangebied niet worden aangetast. Om de instandhouding van de aanwezige cultuurhistorische waardevolle elementen te waarborgen zijn de waardevolle bebouwingselementen (zoals Rijks- en gemeentelijke monumenten) voorzien van de aanduiding 'cultuurhistorische waarden'. Voor de vestingwerken is de dubbelbestemming "Waarde – Cultuurhistorie" opgenomen. Derhalve gelden er ook vanuit het aspect cultuurhistorie geen belemmeringen voor dit bestemmingsplan.

# <span id="page-54-0"></span>**4.9 Bodem**

#### *4.9.1 Kader*

# **Wet bodembescherming**

Als sprake is van ernstige bodemverontreiniging dan is de Wet bodembescherming (Wbb) van kracht. Het doel van de Wbb is in de eerste plaats het beschermen van de (land- of water-) bodem zodat deze kan worden benut door mens, dier en plant, nu en in de toekomst.

Ontwikkelingen kunnen pas plaatsvinden als de bodem, waarop deze ontwikkelingen gaan plaatsvinden, geschikt is of geschikt is gemaakt voor het beoogde doel. Bij nieuwbouwactiviteiten dient de bodemkwaliteit door middel van onderzoek in beeld te zijn gebracht. In het algemeen geldt dat nieuwe bestemmingen bij voorkeur op een schone bodem dienen te worden gerealiseerd.

# *4.9.2 Onderzoek*

Het voorliggende bestemmingsplan heeft een conserverend karakter, hetgeen inhoudt dat er geen nieuwe ontwikkelingen ten opzichte van de reeds bestaande planologische mogelijkheden in het plan zijn opgenomen. Derhalve is het uitvoeren van een bodemonderzoek niet noodzakelijk. Indien bij eventuele toekomstige ontwikkelingen grond moet worden afgevoerd, dient hierbij rekening te worden gehouden met de hergebruikmogelijkheden op basis van de kwalificatie volgens het Besluit bodemkwaliteit.

# *4.9.3 Conclusie*

Omdat er in dit bestemmingsplan geen nieuwe functies en/of uitbreidingen mogelijk worden gemaakt, gelden er in principe geen belemmeringen vanuit de Wet bodembescherming. Met het oog hierop is geen bodemonderzoek noodzakelijk.

# <span id="page-55-0"></span>**4.10 Ecologie**

# *4.10.1 Kader*

# **Wet natuurbescherming**

Per 1 januari 2017 is de Wet natuurbescherming (Wnb) in werking getreden. Deze wet vervangt drie oude wetten: de Natuurbeschermingswet 1998 (gebiedsbescherming: Natura 2000), de Flora- en faunawet (soortenbescherming) en de Boswet (kapvergunningen).

# **Soorten**

Voor ruimtelijke ingrepen die resulteren in overtreding van één of meer artikelen van de Wnb moet ontheffing worden aangevraagd. Voor een aantal soorten geldt daarenboven het beschermingsregime van de Europese Vogel- en Habitatrichtlijn. Voor werkzaamheden die uit een bestemmingsplan voortvloeien dient voor de start van die werkzaamheden ontheffing te worden aangevraagd indien beschermde soorten voorkomen. Bij de vaststelling van het plan dient duidelijk te zijn of en in hoeverre een ontheffing kan worden verkregen.

Voor alle in de wet genoemde diersoorten (inclusief vogels) geldt dat het verboden is individuen van deze soorten (opzettelijk) te doden of te vangen. Bovendien is het verboden nesten (en eieren) en (vaste) voortplantingsplaatsen of rustplaatsen van dieren opzettelijk te beschadigen of te vernielen dan wel weg te nemen. Voor de in de wet genoemde plantensoorten geldt dat het verboden is exemplaren in hun natuurlijke verspreidingsgebied opzettelijk te plukken en te verzamelen, af te snijden, te ontwortelen of te vernielen. In de Wnb worden drie beschermingsregimes onderscheiden voor beschermde soorten. Voor de eerste twee regimes gelden aanvullende verbodsbepalingen.

- 1. Het beschermingsregime Vogelrichtlijn (Vrl), dat van toepassing is op van nature in Nederland in het wild levende vogels van soorten als bedoeld in artikel 1 van de Vrl. Met betrekking tot deze vogelsoorten geldt dat het - aanvullend aan de bovengenoemde verbodsbepalingen verboden is vogels opzettelijk te storen, behalve als de storing niet van wezenlijke invloed is op de staat van instandhouding van de desbetreffende vogelsoort. Ruimtelijke inrichting of ontwikkeling en dwingende redenen van groot openbaar belang zijn geen reden om
ontheffing te verlenen. Ontheffing is uitsluitend toegestaan op basis van de ontheffingsgronden die in de Vrl zijn genoemd. Overigens is het, indien geen ontheffing nodig is, volgens de huidige interpretatie van de wet wel verplicht rekening te houden met het broedseizoen van vogels. Voor sommige vogelsoorten met vaste verblijfplaatsen geldt dat deze vaste verblijfplaatsen en het essentiële leefgebied jaarrond beschermd zijn.

- 2. Het beschermingsregime Habitatrichtlijn (Hrl), dat van toepassing is op soorten van bijlage IV bij de Hrl, bijlage I en II bij het Verdrag van Bern en bijlage I bij het Verdrag van Bonn. Met betrekking tot deze soorten is het - aanvullend aan de bovengenoemde verbodsbepalingen verboden dieren opzettelijk te verstoren. Ontheffing wordt voor ruimtelijke inrichting of ontwikkeling alleen verleend indien:
	- er geen andere bevredigende oplossing is, en
	- geen afbreuk wordt gedaan aan de gunstige staat van instandhouding van de soort, en
	- sprake is van één van de volgende (bij ruimtelijke ontwikkeling relevante) belangen:
		- de bescherming van wilde flora en fauna of natuurlijke habitats, of
		- de volksgezondheid, de openbare veiligheid of andere dwingende redenen van groot openbaar belang, met inbegrip van redenen van sociale of economische aard en voor het milieu wezenlijk gunstige effecten.
- 3. Het beschermingsregime Andere Soorten, dat van toepassing is op soorten van de bijlage behorende bij artikel 3.10 van de Wnb. Ontheffing is alleen mogelijk indien:
	- er geen andere bevredigende oplossing is, en
	- indien geen afbreuk wordt gedaan aan de gunstige staat van instandhouding van de soort.

Er is echter geen ontheffing nodig indien gewerkt wordt volgens een geldige gedragscode die van toepassing is op de betreffende soort(en). Vaak is daarnaast ecologische begeleiding en een ecologisch werkprotocol nodig bij de uitvoering van werkzaamheden.

De provincies kunnen voor het beschermingsregime Andere Soorten een algemene vrijstelling verlenen voor onder meer ruimtelijke inrichting of ontwikkeling van gebieden. In de gemeente Moerdijk is de provincie Noord-Brabant het bevoegd gezag voor de Wnb.

Indien nesten, (vaste) voortplantingsplaatsen of rustplaatsen van soorten niet (kunnen) worden ontzien, is ontheffing noodzakelijk. Ontheffing is niet benodigd indien de functionaliteit van de nesten, (vaste) voortplantingsplaatsen of rustplaatsen gegarandeerd wordt (het beschadigen en vernielen wordt voorkomen door maatregelen of er zijn voldoende alternatieven).

Ten slotte is altijd de algemene zorgplicht van toepassing, die inhoudt dat een ieder voldoende zorg in acht neemt voor alle inheemse dieren en planten en hun directe leefomgeving (artikel 1.11 van de Wnb). Concreet betekent dit dat bij ruimtelijke ontwikkeling gezorgd moet worden dat dieren niet gedood worden en dat planten verplant worden. Ook dient gelet te worden op bijvoorbeeld de voortplantingsperiode van amfibieën en de zoogperiode van zoogdieren.

# **Natura 2000**

De Wnb ziet op de bescherming van Natura 2000-gebieden (Vrl- en Hrl-gebieden). Voor ieder Natura 2000-gebied zijn instandhoudingsdoelstellingen opgesteld voor één of meerdere soorten en/of habitats. Voor ruimtelijke ontwikkelingen binnen de Natura 2000-gebieden en tevens voor ontwikkelingen daarbuiten die van invloed kunnen zijn (door 'externe werking') op die beschermde natuurgebieden, gelden (strenge) restricties. Voor activiteiten of projecten die schadelijk zijn voor de beschermde natuur geldt een vergunningplicht. Middels een 'habitattoets' dient te worden onderzocht of een activiteit (significante) negatieve effecten op de instandhoudingsdoelstellingen voor Natura 2000-gebieden veroorzaakt. De uitkomsten van de habitattoets dienen te worden beoordeeld door het bevoegd gezag.

# **Natuurnetwerk Nederland**

Het Natuurnetwerk Nederland (NNN) is het Nederlands netwerk van bestaande en nieuw aan te leggen natuurgebieden (de voormalige Ecologische Hoofdstructuur / EHS). Het netwerk moet natuurgebieden beter verbinden met elkaar en met het omringende agrarisch gebied. Het doel van het NNN is de instandhouding en ontwikkeling van natuurgebieden om daarmee een groot aantal soorten en ecosystemen te laten voortbestaan. Sinds 2014 zijn de provincies het eerste verantwoordelijke bevoegde gezag voor het NNN (daarvoor was dat de rijksoverheid). De provincies hebben in een verordening regelgeving vastgelegd ten aanzien van het NNN.

### *4.10.2 Onderzoek*

### **Soortenbescherming**

Met voorliggend bestemmingsplan worden geen nieuwe ontwikkelingen mogelijk gemaakt ten opzichte van de vigerende bestemmingsplanregeling. Nader onderzoek met betrekking tot het aspect flora en fauna is dan ook niet noodzakelijk. Wel geldt de zorgplicht voor alle in het wild levende planten- en diersoorten.

### *Zorgplicht*

De Wet natuurbeschermingerkent de intrinsieke waarde van het in het wild levende dier. Dat betekent dat voor de wet alle dieren van onvervangbare waarde zijn en dat mensen daar niet onzorgvuldig mee mogen omspringen. Vanuit deze gedachte is de zorgplicht in artikel 1.11 van de wet opgenomen. De zorgplicht houdt in dat iedereen 'voldoende zorg' in acht moet nemen voor alle in het wild voorkomende dieren en planten (en dus niet alleen de beschermde) en hun leefomgeving. Dit is een algemene fatsoenseis die voor iedereen geldt. Concreet betekent dit dat een ieder die weet of redelijkerwijs kan vermoeden dat door zijn handelen of nalaten nadelige gevolgen voor flora of fauna kunnen worden veroorzaakt, verplicht is dergelijk handelen achterwege te laten voor zover zulks in redelijkheid kan worden gevergd, dan wel alle maatregelen te nemen die redelijkerwijs van hem kunnen worden gevergd teneinde die gevolgen te voorkomen of, voor zover die gevolgen niet kunnen worden voorkomen, deze zoveel mogelijk te beperken of ongedaan te maken.

#### **Gebiedsbescherming**

Het Hollandsch Diep – ten noorden van het plangebied - is aangemerkt als Natura 2000-gebied en valt tevens onder de vigeur van deWet natuurbescherming. Gezien het conserverende karakter van het voorliggend bestemmingsplan zijn negatieve effecten op de instandhoudingsdoelstellingen voor de soorten en habitats, waarvoor de Natura 2000-gebieden als zodanig zijn aangewezen, op voorhand uit te sluiten. Er is geen sprake van externe werking.

Wel maken enkele delen van het plangebied onderdeel uit van het Natuurnetwerk Nederland (NNN), waaronder de vestingwerken en Aalskreek (zie afbeelding 4.7). Het voorliggende bestemmingsplan heeft een conserverend karakter en voorziet geen nieuwe ontwikkelingen. De betreffende gebieden zijn in dit bestemmingsplan voorzien van de bestemmingen 'Groen' en 'Water'. De bebouwingsmogelijkheden binnen deze bestemmingen zijn zeer beperkt. Om de instandhouding van deze ecologische verbindingszone te waarborgen, zijn de betreffende gronden voorzien van de gebiedsaanduiding 'Overige zone – Ecologische verbindingszone'.

*Afbeelding 4.7: begrenzing NNN.*

# *4.10.3 Conclusie*

Vanuit het aspect flora en fauna gelden er geen belemmeringen voor dit bestemmingsplan. Wel dient voor alle in het wild levende planten- en diersoorten de zorgplicht in acht te worden genomen.

# <span id="page-58-0"></span>**4.11 Water**

### *4.11.1 Kader*

#### *Nationaal Waterplan*

Het Rijksbeleid op het gebied van water is vastgelegd in de Structuurvisie Infrastructuur en Ruimte. De waterplannen geven het landelijke, respectievelijk regionale (strategische) waterbeleid weer. Voor het rijk is dit vastgelegd in het Nationaal Waterplan (NWP). Het NWP geeft de hoofdlijnen, principes en richting van het nationale waterbeleid. Het Nationaal Waterplan 2016-2021 is de opvolger van het Nationaal Waterplan 2009-2015 en vervangt dit plan én de partiële herzieningen hiervan. Het NWP is op 10 december 2015 door de minister van Infrastructuur en Milieu en de staatssecretaris van Economische Zaken vastgesteld.

Op basis van de Waterwet is het Nationaal Waterplan voor de ruimtelijke aspecten tevens een structuurvisie. Het NWP is zelfbindend voor het Rijk. Het Rijk is in Nederland verantwoordelijk voor het hoofd- watersysteem. In het Nationaal Waterplan legt het Rijk onder meer de strategische doelen voor het waterbeheer vast.

Het kabinet speelt proactief in op de verwachte klimaatveranderingen op lange termijn, om overstromingen te voorkomen. Binnen de planperiode gaan realistische maatregelen in uitvoering die een antwoord bieden op de opgaven voor de korte termijn en voldoende mogelijkheden

*Ontwerpbestemmingsplan "Kern Klundert" Toelichting*

openlaten om op langere termijn verdere stappen te zetten. Het kabinet sluit daarmee aan bij de resultaten van het Deltaprogramma. Met deze handelwijze is Nederland koploper en toonaangevend voorbeeld in de wereld. Met dit Nationaal Waterplan voldoet Nederland aan de Europese eisen die voortvloeien uit de Kaderrichtlijn Water (KRW), de Richtlijn Overstromingrisico`s (ROR) en de Kaderrichtlijn Mariene Strategie.

Vanuit de verantwoordelijkheid voor het watersysteem verankert het Rijk de volgende principes:

- Integraal waterbeheer. Het kabinet houdt vast aan een integrale aanpak van de wateropgaven, door opgaven op het gebied van waterkwantiteit (waterveiligheid en wateroverlast), waterkwaliteit en gebruik van (zoet)water in natte en droge situaties in samenhang te beschouwen.
- Afwenteling voorkomen. Het kabinet wil voorkomen dat waterkwantiteits- en waterkwaliteitsproblemen worden afgewenteld in de ruimte en de tijd, zoals het afwentelen van bovenstrooms veroorzaakte waterkwaliteitsproblemen op benedenstrooms gelegen wateren. Om afwenteling te voorkomen, maken beheerders onderling afspraken over acceptabele hoeveelheden en de kwaliteit van het te ontvangen water. Om afwenteling te voorkomen gelden ook de tritsen vasthouden-bergen-afvoeren en schoonhouden-scheidenschoonmaken.

# *Nationaal Bestuursakkoord Water*

In het Nationaal Bestuursakkoord Water (NBW) is het kabinetsstandpunt over het waterbeleid in de 21e eeuw vastgelegd. De hoofddoelstellingen zijn: het waarborgen van het veiligheidsniveau bij overstromingen en het verminderen van wateroverlast. Daarbij wordt de voorkeur gegeven aan ruimtelijke maatregelen boven technische maatregelen.

In het NBW is ook de watertoets als procesinstrument opgenomen. De watertoets is het proces van vroegtijdig informeren, adviseren en beoordelen van waterhuishoudkundige aspecten in ruimtelijke plannen en besluiten. Het doel van dit nieuwe instrument is waarborgen dat de waterhuishoudkundige doelstellingen expliciet in beschouwing worden genomen als het gaat om waterhuishoudkundig relevante ruimtelijke plannen en besluiten. Uitvoering van de watertoets betekent in feite dat de gemeente en de waterbeheerder samenwerken bij het uitwerken van ruimtelijke plannen, zodat problemen in het gebied zelf en de omgeving worden voorkomen. De watertoets is sinds 2003 verankerd in het Besluit ruimtelijke ordening en is en hiermee verplicht voor alle ruimtelijke plannen en besluiten.

In 2008 is het NBW geactualiseerd met als doel de watersystemen in 2015 op orde te krijgen, vooral op het gebied van wateroverlast en watertekort.

# *Kaderrichtlijn water*

Op 22 december 2000 is de Europese Kaderrichtlijn Water (KRW) van kracht geworden. De KRW geeft een kader voor de bescherming van de ecologische en chemische kwaliteit van oppervlaktewater en grondwater.

# *Waterbeheer 21e eeuw*

In september 2000 heeft de commissie Waterbeheer 21e eeuw (WB21) advies uitgebracht over het toekomstig waterbeheer in Nederland. Belangrijk onderdeel van WB21 is het uitgangspunt van ruimte voor water. Er mag geen afwenteling plaatshebben; berging moet binnen het stroomgebied plaatshebben. Dit betekent onder andere het aanwijzen en instandhouden van waterbergingsgebieden. Daarnaast wordt verdroging bestreden en worden watertekorten verminderd.

#### *Provinciaal Milieu- en Waterplan 2016-2021*

Op 18 december 2015 is het Provinciaal Milieu- en Waterplan 2016 - 2021 (PMWP) vastgesteld. Het PMWP staat voor samenwerken aan Brabant waar iedereen prettig woont, werkt en leeft in een veilige en gezonde leefomgeving.

De zorg voor een duurzaam schone en veilige fysieke leefomgeving staat centraal het Provinciaal Milieu- en Waterplan (PMWP). De Agenda van Brabant plaatst provinciaal beleid in dienst van gezondheid, biodiversiteit, sociale ontwikkeling en een innovatieve, duurzame economie. Het Provinciaal Milieuplan 2012-2015 en het Provinciaal Waterplan 2010-2015 gaven hieraan de afgelopen jaren invulling. Het Provinciaal Milieu- en Waterplan 2016-2021 integreert de milieuen de wateropgave. Het zet de nieuwe koers uit voor de provinciale inzet met betrekking tot water, bodem, lucht en de overige milieuaspecten.

Om met de diverse belangen en milieuaspecten te kunnen omgaan, hanteert de provincie in het waterplan de principes van de people-planet-profit-benadering. Vanuit de sociaalmaatschappelijke invalshoek (people) krijgen veiligheid tegen overstroming, bescherming tegen wateroverlast, een betrouwbare drinkwatervoorziening en goede recreatievoorzieningen aandacht. Vanuit de economische invalshoek(profit) heeft het plan aandacht voor onder meer een goede watervoorziening voor industrie en landbouw en voor het transport over water. Bij de derde invalshoek (planet) wordt uitgegaan van water als voorwaarde voor een gezonde leefomgeving voor mens en natuur. Belangrijke thema's hierbij zijn de verbetering van de waterkwaliteit, de verdrogingsbestrijding en de meer natuurlijke inrichting van de provinciale watersystemen.

# *Beleid Waterschap Brabantse Delta*

Het waterschap Brabantse Delta is verantwoordelijk voor het waterbeheer in de gemeente. Het waterschap richt zich op een goede uitvoering van de wettelijke taken rondom waterveiligheid, waterkwaliteit en watersysteembeheer. Daarbij houden zij rekening met de toekomstbestendigheid van het watersysteem (met oog voor klimaatadaptatie, innovaties, ruimtelijke ontwikkelingen, toekomstig medegebruik en het tegengaan van verdroging). Het waterschap heeft de grondslag van haar beleid opgenomen in het waterbeheersplan 2016-2021 'Grenzeloos verbindend'.

Daarnaast heeft het waterschap waar nodig nog toegespitst beleid en beleidsregels op de verschillende thema's/speerpunten uit het waterbeheersplan en heeft het waterschap een eigen verordening; De Keur en de legger. De Keur bevat gebods- en verbodsbepalingen met betrekking tot ingrepen die consequenties hebben voor de waterhuishouding en het waterbeheer. De legger geeft aan waar de waterstaatswerken liggen, aan welke afmetingen en eisen die moeten voldoen en wie onderhoudsplichtig is. Veelal is voor deze ingrepen een watervergunning van het waterschap benodigd. De Keur is onder andere te raadplegen via de site van waterschap Brabantse Delta.

Het waterschap hanteert bij nieuwe ontwikkelingen het principe van waterneutraal bouwen, waarbij gestreefd wordt naar het behoud of herstel van de 'natuurlijke' waterhuishoudkundige situatie. Vanwege dit principe wordt bij uitbreiding van verhard oppervlak voor de omgang met hemelwater uitgegaan van de voorkeursvolgorde infiltreren, bergen, afvoeren. De technische eisen en uitgangspunten voor het ontwerp van watersystemen zijn opgenomen in de 'beleidsregel Afvoer hemelwater door toename en afkoppelen van verhard oppervlak, en de hydrologische uitgangspunten bij de keurregels voor afvoeren van hemelwater'.

#### *Beleid gemeente Moerdijk*

Het Waterplan Moerdijk 2009-2015 is in november 2008 door de gemeenteraad van Moerdijk vastgesteld. Het plan beschrijft de gezamenlijke visie van de gemeente en het Waterschap Brabantse Delta. Deze visie betreft 'een robuust watersysteem van voldoende kwaliteit en veiligheid dat aansluit bij de natuurlijke omstandigheden op en om het Moerdijkse grondgebied en dat nu en in de toekomst voldoet aan de wettelijke verplichtingen en beleidsregels. Verdeeld over meerdere thema's is de visie in het waterplan uitgewerkt. Belangrijke uitgangspunten daarbij zijn dat: water geen gevaar oplevert, het watersysteem geschikt is voor de functies die het moet vervullen, alle elementen van het watersysteem in samenhang worden beschouwd, water een grotere rol krijgt in ruimtelijke ontwikkelingen en iedereen zijn steentje bijdraagt.

### *4.11.2 Onderzoek*

### *Bestaande situatie watersysteem*

In het voorliggende plangebied zijn diverse oppervlaktewateren aanwezig, waaronder de Keenehaven, Aalskreek, Botte Kreek en het water rondom vestingwerken. Daarnaast bevinden zich binnen het plangebied tal van ondergeschikte watergangen en waterlopen. Alle voorgenoemde oppervlaktewateren zijn voorzien van de bestemming 'Water'. In de zomer is vaak sprake van een watertekort, waardoor water ingelaten wordt. De afvoer van overtollig water vindt plaats in noordelijke richting, waar het op het Hollandsch Diep wordt uitgeslagen.

*Afbeelding 4.8: uitsnede legger Waterschap Brabantse Delta; ligging A- en B-watergangen*

#### *Peilgebieden*

Het voorliggende plangebied valt onder het peilbesluit 'Moerdijk' en is gelegen binnen het peilenplan 'Niervaert-Bloemendaal'. In dit peilenplan zijn diverse peilvakken ondergebracht. De kern Klundert is opgedeeld in diverse peilvakken. De hoogte van het zomer- en winterpeil, alsmede de beheersmarge, is per peilvak bepaald.

#### *Grondwatersysteem*

Klundert is gelegen op een bodem van zeeklei. Hydrologisch gezien betreft het oostelijke deel van Klundert een kwelgebied en het westelijke deel een intermediair gebied (afwisselend door het jaar kwel of infiltratie). Het maaiveld loopt over het algemeen op van noord naar zuid. Op basis van de Bodemkaart van Nederland is sprake van grondwatertrap Vb of VI. In onderstaande tabel zijn de Gemiddeld Hoogste Grondwaterstand (GHG) en de Gemiddeld Laagste Grondwaterstand (GLG) van beide grondwatertrappen opgenomen.

| Grondwatertrap | GLG (in cm -mv) | GHG (in cm –mv) |
|----------------|-----------------|-----------------|
| Vb             | >120            | 25-40           |
| VI             | >120            | 40-80           |

#### *Waterkwaliteit*

Het tegengaan van riooloverstorten door de afkoppeling van hemelwater van de DWA komt de waterkwaliteit (in de omgeving) ten goede. Het ontstaan van (nieuwe) vervuilingsbronnen dient zoveel mogelijk te worden voorkomen om vervuiling van grond- en oppervlaktewater te beletten. Het toepassen van niet-uitloogbare bouwmaterialen bij de toekomstige ontwikkelingen voorkomt dat het hemelwater wordt vervuild. In verband hiermee dienen geen (sterk) uitloogbare materialen zoals koper, lood, zink of teerhoudende dakbedekking te worden gebruikt op delen die met hemelwater in contact komen, zoals de dakbedekking, goten en pijpen of er moet voorkomen worden dat deze materialen kunnen uitlogen (bijvoorbeeld door het coaten van loodslabben). Voorliggend plan heeft geen effect op de waterkwaliteit omdat door middel van het toepassen van niet-uitloogbare bouwmaterialen, voorkomen wordt dat het hemelwater wordt vervuild. Voor de nieuwbouw van woningen gaan het waterschap en de gemeente daarnaast uit van een gescheiden rioleringsstelsel.

#### *Veiligheid*

Centraal in het plangebied is een regionale waterkering gelegen, die onder meer bescherming biedt tegen overstroming (inundatie). Deze waterkering volgt het tracé Blauwe Sluisdijk – Keenestraat - De Gracht – Borstwering Suikerberg – Molenberglaan (gedeeltelijk) – Zevenbergseweg (gedeeltelijk) – 't Walletje – Stoofdijk (zie afbeelding 4.9).

*Afbeelding 4.9: uitsnede legger Waterschap Brabantse Delta; ligging regionale waterkering*

*Ontwerpbestemmingsplan "Kern Klundert" Toelichting*

Om de veiligheid te kunnen garanderen geldt de Keur van het Waterschap Brabantse Delta. De keurzone is de strook waarbinnen een vergunning nodig is voor werken of werkzaamheden in, op, langs of in de nabijheid van de waterkering. De waterkeringszone van de waterkering, alsmede de daarbij behorende beschermingszone zijn in dit bestemmingsplan voorzien van de dubbelbestemming 'Waterstaat – Waterkering'.

#### *4.11.3 Conclusie*

Het concept-ontwerpbestemmingsplan wordt, conform het gestelde in ex artikel 3.1.1. van het Bro, aan Waterschap Brabantse Delta voorgelegd. Eventuele opmerkingen van het Waterschap worden verwerkt in het ontwerpbestemmingsplan.

<span id="page-64-0"></span>*Ontwerpbestemmingsplan "Kern Klundert" Toelichting*

# **5 Uitvoerbaarheid**

# <span id="page-65-0"></span>**5.1 Economische uitvoerbaarheid**

#### *5.1.1 Exploitatieverplichting*

Bij de voorbereiding van een bestemmingsplan dient op grond van artikel 3.1.6 van het Besluit ruimtelijke ordening (Bro) in de plantoelichting van een bestemmingsplan minimaal inzicht te worden gegeven in de economische uitvoerbaarheid van het plan. Tevens bestaat op grond van de Wet ruimtelijke ordening de verplichting om, indien sprake is van ontwikkelingen waarvoor de gemeente redelijkerwijs kosten moet maken, bijvoorbeeld voor de aanleg van voorzieningen van openbaar nut, en de plankosten, deze moeten kunnen worden verhaald op de initiatiefnemer c.q. ontwikkelaar. Een en ander dient te worden vastgelegd in privaatrechtelijke overeenkomsten met iedere grondeigenaar. Als er met een grondeigenaar geen overeenkomst is gesloten en het kostenverhaal niet anderszins is verzekerd, dient een exploitatieplan te worden opgesteld welke tegelijkertijd met het bestemmingsplan moet worden vastgesteld.

Het voorliggende bestemmingsplan maakt geen nieuwe ruimtelijke ontwikkelingen mogelijk, waardoor het opstellen van een exploitatieplan niet benodigd is. De kosten voor het opstellen van het bestemmingsplan worden door de gemeente gedragen.

### *5.1.2 Conclusie*

Gezien het voorgaande wordt het plan financieel uitvoerbaar geacht.

### <span id="page-65-1"></span>**5.2 Maatschappelijke uitvoerbaarheid**

#### *5.2.1 Gebiedsplan Klundert*

De leefbaarheid in de kernen van de gemeente Moerdijk komt de komende jaren steeds meer onder druk te staan. Dat komt met name door de demografische ontwikkeling (meer ouderen, minder aanwas en vertrek van (jonge) mensen naar de grote steden en de financieel economische crisis (er zijn minder middelen beschikbaar door bezuinigingen). Het behoud van de leefbaarheid in een kern is van belang voor bewoners, ondernemers, maatschappelijke ondernemers en de gemeente samen.

De gemeente wil samen met haar partners (Surplus, de politie, Woonkwartier, en Groenhuysen) én bewoners/ondernemers voor elke kern een gebiedsplan opstellen voor de komende jaren. Het doel van het gebiedsplan is om te komen tot een nieuwe vorm van samenwerking tussen genoemde partijen die de basis vormt voor een blijvend goede samenwerking in de toekomst. Daarnaast is het de bedoeling tot een afsprakenagenda te komen die bijdraagt aan het versterken en behouden van de leefbaarheid in de kern in de toekomst, die onderschreven wordt door alle bovengenoemde partijen.

Het gebiedsplan Klundert geeft een typering van Klundert en beschrijft de belangrijkste feiten en cijfers voor Klundert. Tevens worden hierin uitdagingen en visie beschreven. Daaruit komen ambities voort die worden uitgewerkt en vertaald in een stadsagenda. Thema's die binnen het gebiedsplan behandeld worden zijn onder andere; levendig en karakteristiek centrum, behoud maatschappelijke voorzieningen, energiek Moerdijk, verantwoord en veilig oud worden, veilig verkeer in de kern, promotie/trots en jong zijn in Klundert.

# *5.2.2 Draagvlak*

Het bestemmingsplan "Kern Klundert" is opgesteld om te voorzien in een eenduidige en uniforme juridische regeling voor het toegestane gebruik en de toegestane bebouwing binnen het plangebied. Er is qua systematiek aangesloten bij het gemeentelijke handboek voor bestemmingsplannen en de daarin opgenomen standaardregels. De regeling die is opgenomen in het bestemmingsplan heeft een conserverend karakter en is uitsluitend gericht op het vastleggen van de vigerende rechten. Er worden geen nieuwe ontwikkelingen mogelijk gemaakt. Bovendien past het voorliggende plan binnen het beleid van het Rijk, de provincie en van de gemeente. Gelet hierop wordt het plan maatschappelijk uitvoerbaar geacht.

# *5.2.2 Voorbereidingsfase*

# *Overleg*

Conform artikel 3.1.1. van het Bro moeten burgemeester en wethouders bij de voorbereiding van een bestemmingsplan overleg plegen met de besturen van betrokken gemeenten en waterschappen en met de Rijks- en provinciale diensten die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn.

In het kader van het vooroverleg wordt het voorliggende bestemmingsplan toegezonden aan diverse overlegpartijen. Veilig Moerdijk heeft een advies met betrekking tot externe veiligheid opgesteld. Dit advies is verwerkt in paragraaf 4.4. Externe Veiligheid.

# *5.2.3 Ontwerpfase*

Na afronding van het vooroverleg start de formele bestemmingsplanprocedure. De aanpassingen die volgen uit de overlegreacties worden verwerkt in het ontwerpbestemmingsplan. Ook worden er – indien nodig – enkele ambtshalve aanpassingen doorgevoerd.

Het ontwerpbestemmingsplan wordt gedurende zes weken ter inzage gelegd. Binnen deze termijn wordt een ieder in de gelegenheid gesteld schriftelijk en/of mondeling een zienswijze op het plan in te dienen. Ook moeten de stukken met de kennisgeving aan de eerder genoemde diensten en instanties moet worden toegezonden (artikel 3:13 Awb), of er moet worden aangegeven waar de (digitale) stukken te vinden zijn (elektronische kennisgeving).

# <span id="page-66-0"></span>**5.3 Handhaving**

De aandacht voor handhaving neemt de laatste jaren sterk toe. Zowel de hogere overheden als de burgers spreken de gemeente in toenemende mate aan op het handhaven van de eigen regels en de rechter spreekt zich nadrukkelijk uit over de verplichtingen die gemeentebesturen hebben om de eigen regelgeving te handhaven. Het bestemmingsplan vervult een aantal functies op het gebied van handhaving. Een bestemmingsplan is toekomstgericht. Het geeft een beeld van de te verwachten ruimtelijke ontwikkelingen en verwoordt het gemeentelijk beleid ten opzichte van de ontwikkelingen. Eveneens functioneert het bestemmingsplan als toetsingskader voor bouwplannen en andere werkzaamheden. Hierdoor is het bestemmingsplan bindend voor burgers, bedrijven, instanties en overheid. Om ervoor te zorgen dat handhaving van het bestemmingsplan in de praktijk met succes kan worden afgedwongen, dient aan het volgende te worden voldaan:

- De regels en het kaartmateriaal moeten duidelijk en overzichtelijk zijn;
- Regels moeten zodanig zijn dat duidelijk is wanneer er sprake is van een overtreding en overtredingen moeten herkenbaar/zichtbaar én controleerbaar zijn;
- Het plan dient uitvoerbaar te zijn.

De grondslag voor een goed werkend handhavingsbeleid wordt gevormd door een grondige inventarisatie van de feitelijke situatie (grondgebruik, bebouwing) van het plangebied bij de opstelling van het bestemmingsplan en een deugdelijk mutatiesysteem bij de uitvoering van het bestemmingsplan. Onderdeel van dit mutatiesysteem is een goede registratie van verleende omgevingsvergunningen. Bij de opstelling van dit bestemmingsplan heeft een inventarisatie plaatsgevonden van de feitelijke situatie. Daarnaast vindt registratie plaats van verleende omgevingsvergunningen.

Handhaving kan plaatsvinden via publiekrechtelijke, privaatrechtelijke en strafrechtelijke weg. Dit laatste is afhankelijk van het Openbaar Ministerie. In het ruimtelijk bestuursrecht is de gemeente op grond van de Gemeentewet bevoegd tot het toepassen van bestuursdwang ten aanzien van ontwikkelingen die strijdig zijn met de bepalingen van het bestemmingsplan. Deze vormen van handhaving vallen onder de zogenoemde repressieve handhaving. Hiermee wordt gedoeld op de middelen en/of het instrumentarium waarmee de gemeente naleving kan afdwingen, dan wel tegen normafwijkend gedrag correctief kan optreden.

Daarnaast wordt onderscheiden de preventieve handhaving. Deze komt voornamelijk tot uitdrukking in het toezicht op het gebruik van gronden en gebouwen. Preventieve handhaving geschiedt over het algemeen door informele middelen waaronder bijvoorbeeld informeel contact tussen de met handhaving belaste personen en de grondgebruikers. Hoewel het effect van dergelijke middelen niet goed meetbaar is, wordt aan deze middelen toch zeker betekenis toegekend.

Daarnaast zijn in het bestemmingsplan instrumenten van toezicht opgenomen. Gedoeld wordt op afwijkingsbevoegdheden, de bevoegdheid nadere eisen te stellen en de mogelijkheid omgevingsvergunningen te verlenen. Deze instrumenten maken een toetsing mogelijk voordat met de beoogde activiteit (bouwen, gebruiken, het verrichten van werken en/of werkzaamheden) een aanvang wordt gemaakt. De te nemen besluiten op basis van de genoemde bevoegdheden dienen te berusten op een deugdelijke motivering.

*Ontwerpbestemmingsplan "Kern Klundert" Toelichting*

**BIJLAGEN BIJ DE TOELICHTING**

# **REGELS**

**VERBEELDING**