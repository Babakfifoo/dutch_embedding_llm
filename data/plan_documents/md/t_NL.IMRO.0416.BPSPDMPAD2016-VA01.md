# Daalmeerpad 2 en 4, Sint Pancras

Bestemmingsplan

**Gemeente Langedijk opsteller** R. Dekker, DNS Planvorming BV **projectnummer** 16_029

**versie** Vastgesteld **datum** 12 december 2017

| TOELICHTING  4 |                                                                             |  |  |  |  |
|----------------|-----------------------------------------------------------------------------|--|--|--|--|
| 1              | Inleiding 5                                                                 |  |  |  |  |
| 1.1            | Aanleiding en doel  5                                                       |  |  |  |  |
| 1.2            | Ligging plangebied 5                                                        |  |  |  |  |
| 1.3            | Geldend bestemmingsplan  6                                                  |  |  |  |  |
| 1.4            | Leeswijzer  6                                                               |  |  |  |  |
|                |                                                                             |  |  |  |  |
| 2              | Het project 7                                                               |  |  |  |  |
| 2.1            | Bestaande situatie  7                                                       |  |  |  |  |
| 2.2            | Toekomstige situatie  7                                                     |  |  |  |  |
| 3              | Beleid  9                                                                   |  |  |  |  |
| 3.1            | Inleiding 9                                                                 |  |  |  |  |
| 3.2            | Rijksbeleid 9                                                               |  |  |  |  |
| 3.2.1          | Structuurvisie Infrastructuur en Ruimte (SVIR) 9                            |  |  |  |  |
| 3.2.2          | Besluit ruimtelijke ordening (Bro) 9                                        |  |  |  |  |
| 3.2.3          | Conclusie Rijksbeleid 10                                                    |  |  |  |  |
| 3.3            | Provinciaal beleid 10                                                       |  |  |  |  |
| 3.3.1          | Structuurvisie Noord-Holland 2040 en Provinciale Ruimtelijke Verordening 10 |  |  |  |  |
| 3.3.2          | Provinciale woonvisie 2010-2020  10                                         |  |  |  |  |
| 3.3.3          | Conclusie provinciaal beleid  11                                            |  |  |  |  |
| 3.4            | Regionaal beleid  11                                                        |  |  |  |  |
| 3.4.1          | Regionale Woonvisie Regio Alkmaar 2013-2020  11                             |  |  |  |  |
| 3.4.2          | Regionaal Actie Programma regio Alkmaar 11                                  |  |  |  |  |
| 3.5            | Gemeentelijk beleid  12                                                     |  |  |  |  |
| 3.5.1          | Structuurvisie Langedijk 2012-2030  12                                      |  |  |  |  |
| 3.5.2          | Woonvisie Langedijk 2014 – 2030 12                                          |  |  |  |  |
| 3.5.3          | Nota Parkeernormen 2016 12                                                  |  |  |  |  |
| 4              | Milieu- en omgevingsaspecten  13                                            |  |  |  |  |
| 4.1            | Archeologie  13                                                             |  |  |  |  |
| 4.2            | Bodemkwaliteit 13                                                           |  |  |  |  |
| 4.3            | Water 14                                                                    |  |  |  |  |
| 4.4            | Flora- en fauna 14                                                          |  |  |  |  |
| 4.4.1          | Gebiedsbescherming  15                                                      |  |  |  |  |
| 4.4.2          | Soortenbescherming 15                                                       |  |  |  |  |
| 4.5            | Bedrijven en Milieuzonering 15                                              |  |  |  |  |
| 4.6            | Geluid 15                                                                   |  |  |  |  |
| 4.7            | Luchtkwaliteit 16                                                           |  |  |  |  |
| 4.8            | Externe veiligheid 16                                                       |  |  |  |  |
| 4.9            | Conclusie milieu- en omgevingsaspecten  16                                  |  |  |  |  |
|                |                                                                             |  |  |  |  |
| 5              | Juridische planbeschrijving 17                                              |  |  |  |  |
| 5.1            | Algemeen 17                                                                 |  |  |  |  |
| 5.2            | Verbeelding 17                                                              |  |  |  |  |
| 5.3            | Planregels  17                                                              |  |  |  |  |
| 5.4            | Handhaafbaarheid  19                                                        |  |  |  |  |

| 6               | Financiële uitvoerbaarheid 20 |                                                                    |  |  |  |
|-----------------|-------------------------------|--------------------------------------------------------------------|--|--|--|
| 7<br>7.1<br>7.2 |                               | Maatschappelijke uitvoerbaarheid  21<br>Overleg 21<br>Procedure 21 |  |  |  |
| REGELS          |                               | Fout! Bladwijzer niet gedefinieerd.                                |  |  |  |
| Hoofdstuk 1     |                               | Inleidende regels  Fout! Bladwijzer niet gedefinieerd.             |  |  |  |
| Hoofdstuk 2     |                               | Bestemmingsregels  Fout! Bladwijzer niet gedefinieerd.             |  |  |  |
| Hoofdstuk 3     |                               | Algemene regels Fout! Bladwijzer niet gedefinieerd.                |  |  |  |
| Hoofdstuk 4     |                               | Overgangs- en slotregels  Fout! Bladwijzer niet gedefinieerd.      |  |  |  |

# TOELICHTING

# 1.1 Aanleiding en doel

Het voornemen bestaat om de bestaande schuur aan het Daalmeerpad (adres: Benedenweg 56a) te Sint Pancras te slopen en hier een twee-onder-één-kapwoning terug te bouwen. In het geldende bestemmingsplan 'Sint Pancras 2012' van de gemeente Langedijk is het perceel bestemd als 'Bedrijf'. Het voornemen is dan ook in strijd met het bestemmingsplan.

Met voorliggend bestemmingsplan 'Daalmeerpad 2 en 4, Sint Pancras' wordt een nieuw ruimtelijk regime van kracht, waarbij de bouw van een twee-onder-één-kapwoning op de locatie planologisch mogelijk wordt gemaakt.

# 1.2 Ligging plangebied

Het plangebied is gelegen aan de westzijde van Sint Pancras. De locatie is gelegen aan het begin van het Daalmeerpad dat aansluit op de Benedenweg. De locatie grenst aan de westzijde aan een brede waterloop en wordt verder omgeven door bestaande woningen.

*Afbeelding 2: ligging plangebied (bron: Google Maps)*

# 1.3 Geldend bestemmingsplan

Voor het plangebied geldt het bestemmingsplan 'Sint Pancras 2012', zoals het op 28 mei 2013 is vastgesteld door de gemeenteraad van Langedijk. In dit bestemmingsplan is voor het onderhavige perceel een bestemming 'Bedrijf' opgenomen. De gronden zijn primair bestemd voor categorie 1 en 2 bedrijven. De aanwezige schuur is in een bouwvlak opgenomen waarbij de maximale bouw- en goothoogte maximaal 8 respectievelijk 4 meter bedraagt.

*Afbeelding 3: uitsnede bestemmingsplan 'Sint Pancras 2012' (bron: www.ruimtelijkeplannen.nl)*

# 1.4 Leeswijzer

In hoofdstuk 2 van dit bestemmingsplan wordt een beschrijving van de huidige en toekomstige situatie van het plangebied gegeven. Vervolgens wordt in hoofdstuk 3 ingegaan op het vigerende beleid, waarbij het beleid op verschillende bestuursniveaus aan bod komt. In hoofdstuk 4 wordt ingegaan op de verschillende milieu- en omgevingsaspecten, waarna in hoofdstuk 5 de juridische aspecten worden toegelicht. Vervolgens wordt in hoofdstuk 6 ingegaan op de uitvoerbaarheid en ten slotte worden in hoofdstuk 7 de maatschappelijke uitvoerbaarheid en de procedure uitgewerkt.

# 2.1 Bestaande situatie

In de huidige situatie is het plangebied voor het overgrote deel verhard en bebouwd. Er staat een schuur van circa 450 m2 met asbestplaten, dat oorspronkelijk als koelcel voor agrarische producten werd gebruikt. Thans vindt er opslag van goederen en caravans plaats.

*Afbeelding 4: Foto bestaande situatie*

# 2.2 Toekomstige situatie

Het voornemen is om na sloop van de huidige schuur en verwijdering van de verharding, een dubbele woning (twee-onder-één-kapwoning) te realiseren. Gelet op de huidige uitstraling van het perceel en het feit dat de locatie omgeven wordt door woningen is dit een wenselijke ontwikkeling. Zowel wat betreft functie van het perceel als de ruimtelijke kwaliteit.

De voorgevel van de woningen wordt op de watergang georiënteerd. De kopgevel van de zuidelijke woning zal worden georiënteerd op het Daalmeerpad waarbij wordt aangesloten op de lintbebouwing. Aan- uit- en bijgebouwen zijn aan de zijde van de watergang en de zijde van het Daalmeerpad niet toegestaan. De maximale bouw- en goothoogte bedraagt maximaal 8,5 respectievelijk 3,5 meter.

De ontsluiting vindt conform de huidige situatie plaats via het Daalmeerpad. Het Daalmeerpad zal als openbare weg worden doorgetrokken tot achter de woningen (oostzijde) zodat ook de noordelijke woning via een openbare weg zal worden ontsloten. Het parkeren vindt plaats op eigen terrein aan de oostzijde van de woningen. Hier is ruimte voor het creëren van voldoende parkeerplaatsen.

De gemeente Langedijk en het recreatieschap zijn bezig met de voorbereiding voor het vergroten van de doorstroming en het doorvaarbaar maken van de duiker in het Daalmeerpad. Er wordt nog onderzoek gedaan naar het realiseren van een brug of duiker.

# 3.1 Inleiding

Dit hoofdstuk geeft een overzicht van de inhoud van het ruimtelijk relevante beleid op provinciaal, regionaal en gemeentelijk schaalniveau. Dit beleid vormt het kader waarbinnen de nieuwe ontwikkeling plaats dienen te vinden.

# 3.2 Rijksbeleid

#### *3.2.1 Structuurvisie Infrastructuur en Ruimte (SVIR)*

De structuurvisie Infrastructuur en Ruimte vormt het ruimtelijk beleid op rijksniveau. Hierin geeft het kabinet aan waar het naar streeft: Nederland concurrerend, bereikbaar, leefbaar en veilig. Om dat te bereiken laat het Rijk de ruimtelijke ordening zo dicht mogelijk bij degene die het aangaat en laat het meer over aan gemeenten en provincies ('decentraal, tenzij…'). Het Rijk kiest voor een selectieve inzet van rijksbeleid op nationale belangen. Buiten deze belangen hebben decentrale overheden beleidsvrijheid.

De juridische borging van de nationale belangen vindt plaats in het Besluit algemene regels ruimtelijke ordening (Barro). In het Barro zijn onder andere regelingen met betrekking tot het Natuurnetwerk Nederland (NNN), de Waddenzee en militaire terreinen opgenomen. Een aantal regelingen is 'getrapt' vastgelegd. Dit wil zeggen dat de provincies en gemeenten verplicht zijn dit beleid nader uit te werken.

#### *Betekenis voor het project*

De nationale belangen die in het Barro zijn vertaald, zijn niet van betekenis voor dit plangebied. Het relevante beleidskader wordt gevormd door de provincie en vooral de gemeente.

#### *3.2.2 Besluit ruimtelijke ordening (Bro)*

Het Besluit ruimtelijke ordening (Bro) geeft regels waar concrete ruimtelijke projecten aan moeten voldoen. Zo is in het Bro de ladder voor duurzame verstedelijking verankerd. Deze ladder is gericht op vraaggericht programmeren en het zorgvuldig benutten van ruimte. De ladder bevat drie treden waarmee ruimtelijke besluiten moeten worden gemotiveerd. Conform de voorgenomen wijziging van artikel 3.1.6 van het Bro zal in de toekomst enkel nog motivering van de behoefte nodig zijn voor plannen buiten bestaand stedelijk gebied. Omdat deze wijziging nog niet in werking is getreden, wordt in deze paragraaf ingegaan op de ladder.

#### *Betekenis voor het project*

Met onderhavig bestemmingsplan worden twee woningen op de locatie mogelijk gemaakt. Uit jurisprudentie volgt dat bij woningbouw pas sprake is van een stedelijke ontwikkeling bij de bouw van meer dan zeven woningen1.

Tevens volgt uit een andere uitspraak dat wanneer ten opzichte van het voorheen geldende bestemmingsplan geen uitbreiding van de maximaal toegelaten oppervlakte aan bebouwing mogelijk wordt gemaakt, maar alleen een planologische functiewijziging, deze in beginsel niet voorziet in een nieuwe stedelijke ontwikkeling tenzij die planologische functiewijziging een zodanige aard en omvang heeft dat desalniettemin sprake is van een nieuwe stedelijke ontwikkeling2. Omdat met het onderhavige plan de bouwmogelijkheden beperkt worden ten opzichte van de huidige situatie, is van dit laatste geen sprake.

<sup>1</sup> Uitspraak van de ABRS d.d. 18-12-2013 met kenmerk ECLI:NL:RVS:2014:4720

<sup>2</sup> Uitspraak van de ABRS d.d. 20-04-2016 met kenmerk ECLI:NL:RVS:2016:1075

De in het plan voorziene ontwikkeling kan dan ook niet worden aangemerkt als een stedelijke ontwikkeling als bedoeld in artikel 1.1.1, eerste lid, aanhef en onder i, van het Bro. Artikel 3.1.6, lid 2 Bro is daarom niet van toepassing. De Ladder voor duurzame verstedelijking hoeft niet te worden doorlopen.

Ondanks het feit dat de ladder niet hoeft te worden doorlopen, staat vast dat er behoefte bestaat aan het plan gezien de voorlopige koopovereenkomsten die met de huidige eigenaar zijn ondertekend. De ontwikkeling vindt daarnaast plaats binnen het bestaand stedelijk gebied en er komt met het plan minder bebouwing terug in vergelijking tot de huidige situatie. De ontwikkeling is dan ook in lijn met het doel van de ladder voor duurzame verstedelijking, namelijk een zorgvuldig ruimtegebruik.

# *3.2.3 Conclusie Rijksbeleid*

Met het voorliggende bestemmingsplan wordt voldaan aan de doelen en uitgangspunten zoals omschreven in het rijksbeleid.

# 3.3 Provinciaal beleid

#### *3.3.1 Structuurvisie Noord-Holland 2040 en Provinciale Ruimtelijke Verordening*

De Structuurvisie Noord-Holland 2040 is op 21 juni 2010 door Provinciale Staten van Noord-Holland vastgesteld. In de structuurvisie geeft de provincie Noord-Holland aan op welke manier zij de ruimte in de provincie de komende 30 jaar wil benutten en ontwikkelen. De provincie zet vooral in op compacte en goed bereikbare steden, omringd door aantrekkelijk groen.

Het beleid van de Structuurvisie is, voor zover het een bindende werking moet hebben, neergelegd in de Provinciale Ruimtelijke Verordening (PRV). Op 12 december 2016 is de Provinciale ruimtelijke verordening gewijzigd vastgesteld in verband met de ladder voor duurzame verstedelijking en naar aanleiding van beleidswijzigingen. De gewijzigde PRV is per 1 maart 2017 in werking getreden.

In de verordening worden regels gegeven voor stedelijke functies zoals bedrijventerreinen, detailhandel en woningbouw in het landelijk gebied. Uitgangspunt is dat stedelijke ontwikkelingen in eerste instantie in het bestaand stedelijk gebied worden gerealiseerd.

#### *Betekenis voor het project*

De locatie is in de PRV aangeduid als bestaand stedelijk gebied. Er zijn daarnaast geen regels in de PRV opgenomen die voor het plangebied van toepassing zijn. Het voornemen is passend binnen de regels van de PRV.

#### *3.3.2 Provinciale woonvisie 2010-2020*

Het provinciale beleid inzake woningbouw is vastgelegd in de Provinciale Woonvisie 2010- 2020. Deze woonvisie sluit aan op de structuurvisie en schetst de kaders voor regionaal woonbeleid. Vooral het kwalitatieve aspect van wonen komt in deze visie aan de orde.

De speerpunten van dit beleid zijn:

- verbeteren van de afstemming tussen vraag en aanbod voor alle consumenten, en specifiek voor doelgroepen die minder kansen hebben op het vinden van een geschikte woning;
- verbeteren van de mate waarin voorzieningen in de woonomgeving aansluiten bij de vraag van bewoners;
- verbeteren van de duurzaamheid van het woningaanbod en de woonomgeving.

#### *Betekenis voor het project*

De ontwikkeling, waarbij in opdracht van de kopers kwalitatief goede woningen wordt gerealiseerd, is passend binnen de doelstellingen van het provinciaal woonbeleid.

#### *3.3.3 Conclusie provinciaal beleid*

Het voorliggende bestemmingsplan voldoet aan de doelen en uitgangspunten zoals gesteld in het provinciaal beleid.

# 3.4 Regionaal beleid

#### *3.4.1 Regionale Woonvisie Regio Alkmaar 2013-2020*

De regionale woonvisie is de opvolger van de Regionale Woonvisie Noord-Kennemerland 2005- 2015. Gedeputeerde Staten (GS) heeft de definitieve RAP (Regionaal Actie Programma, voorjaar 2012) vastgesteld onder de voorwaarde dat de primaire afspraken 'duurzaamheid' en 'leefbaarheid en voorzieningen' in het RAP 2015-2020 verwerkt dienen te zijn.

De woningvoorraad in de regio bestaat uit 75% eengezinswoningen en 72% koop. Naarmate de gemeenten landelijker worden nemen deze percentages toe. In de gemeente Alkmaar zijn er relatief veel huurwoningen en meergezinswoningen vergeleken met de regio. De woontevredenheid in de regio Alkmaar is hoog. Er zijn ruim 30.000 verhuisgeneigden, waarvan 23.000 bestaande huishoudens en 7.000 starters op de woningmarkt. De meeste woningzoekenden wensen een eengezinskoopwoning (44%), daarna een meergezinshuurwoning (30%). Tot 2040 zal het aantal huishoudens regionaal blijven toenemen, waarbij het aandeel 75+ zal verdubbelen. Door de vergrijzing zal wonen in combinatie met zorg een belangrijk thema worden.

In de regio zijn er getalsmatig nu geen grote knelpunten maar op termijn kan er schaarste komen in de goedkope voorraad en krijgt de regio met vergrijzing te maken. Wel is er nu sprake van een beperkte doorstroming in zowel koop als huur. Naast een kwantitatieve balans is er een verdelingsvraagstuk. Om de markt zijn werk te laten doen en ook in de toekomst de aantallen woningen in balans te houden met de behoefte zal in de Regio Alkmaar slim moeten worden omgegaan met de huidige voorraad, verstandig moeten worden toegevoegd en 'vinger aan de pols' ten aanzien van de betaalbaarheid.

#### *Betekenis voor het project*

Met het voorliggende plan wordt invulling gegeven aan zowel de kwantitatieve als kwalitatieve woningbehoefte. Daarnaast heeft het project een positieve invloed op de doorstroming.

#### *3.4.2 Regionaal Actie Programma regio Alkmaar*

De provincie Noord-Holland wil eraan bijdragen dat de inwoners van Noord-Holland in 2020 beschikken over voldoende woningen met een passende kwaliteit en in een aantrekkelijk woonmilieu. Daartoe heeft zij het instrument Regionale Actieprogramma's Wonen (RAP) ontwikkeld. Hierin maken regio's en provincie afspraken over de gewenste woningbouwproductie, passend bij de vraag in kwantitatieve en kwalitatieve zin.

Het Regionaal Actie Programma3 is tot stand gekomen met de betrokkenheid van de provincie Noord-Holland en de regio Alkmaar (in casu de gemeenten Alkmaar, Bergen, Castricum, Heerhugowaard, Heiloo, Langedijk en de voormalige gemeenten Graft-De Rijp en Schermer). Het vertrekpunt zijn de reeds gemaakte verstedelijkingsafspraken 2010-2020 (10.000 woningen in regio Alkmaar) en het Plan van Aanpak voor de RAP's, vastgesteld door het college van GS in november 2010. In het RAP is aangegeven dat in de periode tot 2020 in de regio als totaal geen sprake is van overplanning. Binnen de gemeente Langedijk sluit de totale verwachte woningbouwproductie goed aan bij de verwachte huishoudensgroei. De gemeente Langedijk maakt daarbij vooral gebruik van locaties binnen bestaand bebouwd gebied.

Momenteel wordt door de gemeenten in de regio gewerkt aan het nieuwe RAP.

#### *Betekenis voor het project*

Het onderhavige plan van twee woningen vindt plaats binnen bestaand bebouwd gebied en is passend binnen de gemaakte afspraken in het RAP.

 <sup>3</sup> Regionaal Actie Programma Regio Alkmaar, Op weg naar afspraken over de woningproductie in de regio, 8 december 2011

# 3.5 Gemeentelijk beleid

### *3.5.1 Structuurvisie Langedijk 2012-2030*

Aanleiding voor vernieuwing van de gemeentelijke structuurvisie is de Wet ruimtelijke ordening (Wro) die per 1 juli 2008 in werking trad. Daarnaast was de voormalige structuurvisie verouderd. Tien jaar na de vaststelling van deze structuurvisie en het tussentijds vaststellen van meerdere sectorale deelvisies, is er geen sprake meer van een samenhangende visie op de ruimtelijke ontwikkeling van Langedijk. Op 18 september 2012 is de gemeentelijke structuurvisie 2012 – 2030 door de gemeenteraad vastgesteld.

In de structuurvisie is aangegeven dat de opgave is om voor de komende decennia het aanbod van woningen continu af te stemmen op de vraag. Langedijk stuurt hierbij op de totstandkoming van geschikte woningen voor zorgbehoevenden, jongeren en lagere inkomensgroepen. Daarnaast moet worden ingespeeld op de groei van het aantal eenpersoonshuishoudens door middel van vernieuwende concepten en dichtbij de dagelijkse voorzieningen. Belangrijke opgave is geen grote nieuwbouw meer buiten de bebouwde kom maar zorgvuldige inbreiding op kleine schaal.

### *Betekenis voor het project*

De realisatie van twee woningen ter plaatse van een perceel in de dorpskern waar nu een schuur is gevestigd, geeft invulling aan de uitgangspunten uit de structuurvisie.

#### *3.5.2 Woonvisie Langedijk 2014 – 2030*

In de Woonvisie Langedijk 2014 – 2030 is aangegeven dat momenteel sprake is van een markt die zich moet richten op de consument en zijn wensen en mogelijkheden. Het is nu de tijd voor 'vraaggestuurd bouwen'. Het is een uitdaging om hierop in te spelen gezien de financiële middelen. Daarnaast moet echter niet vergeten worden dat woningen voor een zeer lange tijd worden gerealiseerd en er niet te eenzijdig moet worden gebouwd. De nieuwbouw moet bereikbaar en geschikt zijn voor alle doelgroepen en huishoudens. Betaalbaarheid is daarbij van belang, maar ook flexibiliteit en variëteit.

In de Woonvisie worden onder andere voorgesteld om uit te gaan van het minimumscenario qua woningbouw betreffende 1910 woningen tot 2030 (dit is exclusief extra opgave extramuralisering). In de periode 2014 t/m 2030 wordt minimaal 30% aan betaalbare woningen (cat. 1 en 2) gerealiseerd.

#### *Betekenis voor het project*

De voorgenomen bouw van twee woningen worden gerealiseerd door middel van particulier opdrachtgeverschap (vraaggestuurd bouwen) en sluit dus goed aan bij de wensen van de bewoners en zorgt voor variëteit. Het aantal is passend binnen de woningbouwopgave tot 2030.

# *3.5.3 Nota Parkeernormen 2016*

De gemeenteraad van Langedijk heeft op 13 december 2016 de Nota Parkeernormen 2016 vastgesteld. In de Nota Parkeernormen 2016 zijn beleidsregels opgenomen voor het realiseren van parkeervoorzieningen bij ruimtelijke ontwikkelingen waarvoor een omgevingsvergunning verplicht is. Uitgangspunt is dat parkeerproblemen niet mogen ontstaan of toenemen. Voor twee-onder-één-kapwoningen wordt een parkeernorm van 2,1 per woning gehanteerd. Voor dit plan betekent dit een behoefte aan (afgerond) 5 parkeerplaatsen. In het onderhavige bestemmingsplan is in de regels geborgd dat parkeren op eigen terrein plaats moet vinden. Er is op eigen terrein voldoende ruimte voor het parkeren van 5 auto's waarmee aan de parkeernorm kan worden voldaan.

# 4 Milieu- en omgevingsaspecten

In het kader van de ruimtelijke procedure wordt het project, in het kader van een goede ruimtelijke ordening, getoetst op een groot aantal aspecten. Voor verschillende milieu- en omgevingsfactoren zijn geen specifieke onderzoeken noodzakelijk. Hieronder is per aspect aangegeven in hoeverre kan worden volstaan met een algemene omschrijving of dat specifiek onderzoek noodzakelijk is.

# 4.1 Archeologie

Sinds 1 juli 2016 is de Erfgoedwet in werking getreden. Als gevolg van het verdrag van Valletta, dat in 1992 onder andere door Nederland is ondertekend, heeft archeologie een prominente plaats gekregen in de ruimtelijke ordening. Iedere gemeente is verplicht aandacht te besteden aan de archeologie op haar grondgebied en dit te verwerken in bestemmingsplannen en andere ruimtelijke instrumenten.

#### *Betekenis voor het project*

De gemeenteraad heeft op 15 februari 2011 de Beleidsnota Cultuurhistorie 2011 en de bijbehorende Beleidskaart Archeologie vastgesteld. Op basis van deze beleidsnota hebben de gronden in het plangebied een dubbelbestemming Waarde – Archeologie 2 gekregen ter bescherming van archeologische waarden. Er dient archeologisch onderzoek te worden uitgevoerd wanneer sprake is van een bouwplan van meer dan 50 m2 en waar graafwerkzaamheden dieper dan 40 cm plaatsvinden. De woningbouw vindt volledig plaats binnen de begrenzing van de huidige schuur. De grond onder de schuur is reeds verstoord. Omdat nog niet bekend is hoe diep er wordt afgegraven voor de fundering, wordt conform het huidige bestemmingsplan een dubbelbestemming 'Waarde – Archeologie 2' opgenomen waarmee mogelijk aanwezige archeologische waarden worden beschermd. Op basis van het uit te werken bouwplan zal worden bepaald of archeologisch onderzoek noodzakelijk is.

# 4.2 Bodemkwaliteit

In een bestemmingsplan dat nieuwe functies mogelijk maakt dient de bodemgesteldheid in kaart te worden gebracht. Onderzocht moet worden of de bodem verontreinigd is en wat voor gevolgen een eventuele bodemverontreiniging heeft voor de uitvoerbaarheid van het plan. Een nieuwe bestemming mag pas worden opgenomen als is aangetoond dat de bodem geschikt is (of geschikt te maken is) voor de nieuwe bestemming. Wanneer (een deel van) de bodem in het plangebied verontreinigd is moet worden aangetoond dat het bestemmingsplan, rekening houdend met de kosten van sanering, financieel uitvoerbaar is.

#### *Betekenis voor het project*

Het Bodemloket geeft inzicht in maatregelen die de afgelopen jaren getroffen zijn om de bodemkwaliteit in kaart te brengen (bodemonderzoek) of te herstellen (bodemsanering). Tevens wordt weergegeven waar vroeger (verdachte) activiteiten hebben plaatsgevonden die mogelijk bodemverontreiniging hebben veroorzaakt en waar mogelijk bodemonderzoek moet worden uitgevoerd. De informatie van het Bodemloket geeft voor de locatie geen aandachtspunten aan. Daarnaast volgt uit het raadplegen van historische kaarten geen indicatie dat er op het perceel gedempte sloten aanwezig zijn.

In het kader van de omgevingsvergunning voor de activiteit bouwen, zal een verkennend bodemonderzoek worden uitgevoerd.

# 4.3 Water

Een watertoets is een essentieel onderdeel van ieder ruimtelijk plan. Hierbij wordt ingegaan op onder andere de beleidsuitgangspunten van het waterschap, de huidige en de toekomstige waterhuishouding in het plangebied. De planontwikkeling kan effecten hebben op de hoeveelheid verharding en het waterschap zal het plan beoordelen op haar effecten.

Het is verplicht in beeld te brengen wat de effecten van de voorgenomen activiteit op de waterhuishouding zijn. Het gaat hier zowel om de waterkwaliteit als waterkwantiteit. Het streven is er zoveel mogelijk op gericht om water (regen-, afval- en oppervlaktewater) op een goede manier in te passen in het ontwerp.

#### *Betekenis voor het plan*

Voor het plan is advies aangevraagd bij het Hoogheemraadschap Hollands Noorderkwartier (HHNK) in het kader van de watertoets via www.dewatertoets.nl4. Hierbij is door HHNK aangegeven dat het plan een beperkte invloed heeft op de waterhuishouding. Hierdoor kan de korte procedure worden gevolgd voor de watertoets. Dit betekent dat de beperkte invloed van het plan op de waterhuishouding kan worden ondervangen met standaard maatregelen.

#### Waterkwantiteit

Het terrein is in de huidige locatie grotendeels bebouwd en verhard. In de nieuwe situatie worden er tuinen bij de woningen aangelegd. Er vindt dan ook geen toename van verharding plaats. Compenserende maatregelen zijn niet aan de orde.

#### Waterkwaliteit en riolering

In het plan wordt een gescheiden riolering aangelegd, waarbij het hemelwater wordt afgekoppeld van de riolering. Dit komt overeen met de basisdoelstelling van het hoogheemraadschap om het hemelwater van nieuwe oppervlakken zoveel mogelijk te scheiden van het afvalwater. Voorwaarde is wel dat het hemelwater als schoon kan worden beschouwd. Bij voorkeur wordt afstromend hemelwater van verharde oppervlakken eerst voorgezuiverd door een berm, wadi of bodempassage.

Geadviseerd wordt om met het oog op de waterkwaliteit het gebruik van uitloogbare materialen zoals koper, lood en zink zoveel mogelijk te voorkomen.

#### Persleiding

Het plangebied bevindt zich binnen de signaleringszone van een rioolpersleiding van het hoogheemraadschap. Dit verdient aandacht ten aanzien van eventuele (bouw)werkzaamheden.

# 4.4 Flora- en fauna

In de natuurwetgeving worden gebiedsbescherming en soortenbescherming onderscheiden. Beide beschermingsregimes zijn van belang voor de ontwikkelingsmogelijkheden van een gebied. Het onderhavige plangebied maakt geen onderdeel uit van de Ecologische Hoofdstructuur (EHS) of natuurbeschermingsgebied. De soortenbescherming is geregeld in de Flora- en faunawet. Hierin zijn verschillende beschermingsregimes voor soorten aangewezen. Er is een quickscan natuur5 uitgevoerd waarin de ruimtelijke ingreep is getoetst aan de wet- en regelgeving op het gebied van natuur.

<sup>4</sup> Advies Hoogheemraadschap Hollands Noorderkwartier, 6 oktober 2016

<sup>5</sup> Quickscan Daalmeerpad 56a te Sint Pancras, Adviesbureau Eco-logisch, 30 september 2016

# *4.4.1 Gebiedsbescherming*

Nadelige effecten als gevolg van de geplande ontwikkeling op de NNN en Natura 2000 gebieden worden niet verwacht. De NNN en Natura 2000 gebieden liggen buiten de invloedssfeer van de werkzaamheden in het projectgebied.

#### *4.4.2 Soortenbescherming*

De buitenwanden van de grote schuur bestaan uit asbestplaten. Het dak van de schuur heeft een nok en is eveneens met asbestplaten bedekt. Achter de wandplaten en onder de dakpannen zijn ruimtes aanwezig welke via spleten en kieren toegankelijk zijn voor vleermuizen. De ruimtes zijn geschikt bevonden voor zomer- en paarverblijfplaatsen van vleermuizen. Bureau Eco-logisch adviseert daarom om nader onderzoek naar verblijfplaatsen van vleermuizen uit te voeren alvorens met de werkzaamheden wordt gestart. Omdat dit onderzoek pas na de zomer van 2017 kan worden afgerond, is besloten om de schuur ongeschikt te maken voor vleermuizen en compenserende maatregelen te treffen in de vorm van het ophangen van vleermuiskasten. Deze maatregelen zijn in het najaar van 2016, ruim voor de paartijd van vleermuizen, getroffen. Overtreding van de Flora- en faunawet wordt hiermee voorkomen.

In de schuur is een oud nest aanwezig van de kauw. Binnen het projectgebied zijn geen bomen en struweel aanwezig. Aan de westzijde van het projectgebied is een watergang met een oeverzone begroeid met riet en ruigtekruiden aanwezig. Deze oeverzone bevat geschikt habitat voor beschermde vaatplanten en de Noordse woelmuis. Er zullen echter geen werkzaamheden aan de oeverzone gaan plaatsvinden. Daarom is aanvullend onderzoek naar beschermde vaatplanten en de Noordse woelmuis niet noodzakelijk geacht.

Het is wenselijk om de werkzaamheden buiten het broedseizoen van vogels uit te voeren (globaal 15 maart – 15 juli), om overtreding van de Flora- en faunawet te voorkomen. Indien broedgevallen ten tijde van de werkzaamheden aanwezig zijn mogen deze niet worden verstoord of vernietigd.

Er dient daarnaast rekening te worden gehouden met de algemene zorgplicht uit de Flora-en faunawet. Dat houdt in dat er niet willens en wetens schade mag worden toegebracht aan beschermde natuurwaarden. Mochten tijdens de uitvoering beschermde soorten worden waargenomen, dienen maatregelen te worden getroffen om schade zoveel mogelijk te voorkomen.

# 4.5 Bedrijven en Milieuzonering

Zowel de ruimtelijke ordening als het milieubeleid stellen zich ten doel een goede kwaliteit van het leefmilieu te handhaven en te bevorderen. Dit gebeurt onder andere door milieuzonering. Onder milieuzonering verstaan we het aanbrengen van een voldoende ruimtelijke scheiding tussen milieubelastende bedrijven of inrichtingen enerzijds en milieugevoelige functies als wonen anderzijds.

In de directe omgeving zijn geen bedrijven of inrichting aanwezig, waardoor er vanuit het aspect bedrijven en milieuzonering geen beperkingen zijn.

# 4.6 Geluid

Op grond van de Wet geluidhinder dient de geluidbelasting afkomstig van geluidgezoneerde wegen op de nieuwe woningen (geluidgevoelige bestemmingen) te worden getoetst aan de in de wet opgenomen grenswaarden. Het plangebied ligt binnen de geluidszone (200 meter) van de Vronermeerweg.

De beschikbare telgegevens van de Vronermeerweg zijn opgehoogd met 1,5% per jaar (autonome groei) naar het toetsjaar 2027. Door middel van een SRM 1-berekening is de geluidbelasting op het bouwvlak6 inzichtelijk gemaakt. Uit de berekening volgt een geluidbelasting van 37 dB (incl. correctie). Er kan dan ook ruimschoots voldaan worden aan de voorkeursgrenswaarde van 48 dB uit de Wet geluidhinder.

# 4.7 Luchtkwaliteit

De Wet Luchtkwaliteit maakt onderscheid tussen kleine en grote ruimtelijke projecten. Onder kleine projecten worden projecten verstaan die de luchtkwaliteit 'niet in betekende mate' verslechteren. Deze projecten worden niet meer beoordeeld op luchtkwaliteit. Ze zijn namelijk zo klein dat ze geen wezenlijke invloed hebben op de luchtkwaliteit. Draagt een klein project niet of nauwelijks bij aan luchtverontreiniging, dan is er geen belemmering voor. Het ministerie VROM heeft de definitie van 'in betekenende mate' vastgelegd in het Besluit NIBM. Projecten die de concentratie CO2 of fijn stof met meer dan 3% van de grenswaarde verhogen, dragen in betekenende mate bij aan de luchtvervuiling.

Deze 3%-grens is voor een aantal categorieën projecten in de regeling NIBM omgezet in getalsmatige grenzen, bijvoorbeeld:

- woningbouw: 1.500 woningen netto bij 1 ontsluitingsweg, 3.000 woningen bij 2 ontsluitingswegen;
- kantoorlocaties: 100.000 m2 bruto vloeroppervlak bij 1 ontsluitingsweg, 200.000 m2 bruto vloeroppervlak bij 2 ontsluitingswegen.

 De 3%-grens geldt sinds 1 augustus 2009: de datum waarop het Kabinetsbesluit Nationaal Samenwerkingsprogramma Luchtkwaliteit (NSL) van kracht is geworden.

Op grond van het bovenstaande wordt geconcludeerd dat sprake is van een 'klein project' welke niet of nauwelijks bijdraagt aan de luchtverontreiniging. In combinatie met de lage achtergrondwaarden in het gebied is luchtkwaliteit geen belemmering voor het voorgenomen plan.

# 4.8 Externe veiligheid

Binnen het beleidskader externe veiligheid staan twee kernbegrippen centraal: het plaatsgebonden risico en het groepsrisico. Hoewel beide begrippen onderlinge samenhang vertonen zijn er belangrijke verschillen. Het plaatsgebonden risico vormt een wettelijke norm voor bestaande en nieuwe situaties. Dit is met een risicocontour ruimtelijk weer te geven. Het groepsrisico is niet in ruimtelijke contouren te vertalen, maar wordt weergegeven in een grafiek. Hierin is weergegeven hoe groot de kans is dat een groep, met een bepaalde grootte, het slachtoffer kan worden van een ongeval met gevaarlijke stoffen.

De Risicokaart Noord-Holland geeft in de directe omgeving van het plangebied geen inrichtingen aan die van invloed zijn op de voorgenomen ontwikkeling. Ook buisleidingen en transportroutes van gevaarlijke stoffen zijn niet aanwezig in de omgeving van het plangebied. Er zijn voor het plan dan ook geen belemmeringen aanwezig op het gebied van externe veiligheid.

# 4.9 Conclusie milieu- en omgevingsaspecten

De effecten van de voorgenomen ontwikkeling op de in dit hoofdstuk genoemde milieu- en omgevingsfactoren vormen geen belemmering voor de uitvoering van het bestemmingsplan.

<sup>6</sup> Rekenblad SRM 1 berekening Daalmeerpad 56a, DNS Planvorming BV, 12 oktober 2016

# 5 Juridische planbeschrijving

# 5.1 Algemeen

In dit hoofdstuk wordt inzicht gegeven in de wijze waarop de gewenste ruimtelijke ontwikkeling juridisch is vertaald.

Het juridisch bindende deel van het bestemmingsplan bestaat uit de verbeelding en de regels. De regels bevatten het juridisch instrumentarium voor het regelen van het gebruik van deze gronden, regels omtrent de toegelaten bebouwing en regelingen betreffende het gebruik van op te richten bouwwerken. De verbeelding heeft een ondersteunende rol voor toepassing van de regels alsmede de functie van visualisering van de bestemmingen. De verbeelding vormt samen met de regels het voor de burgers bindende onderdeel van het bestemmingsplan. De toelichting heeft geen bindende werking, maar heeft wel een belangrijke functie bij de onderbouwing van het plan en geeft uitleg van bepaalde bestemmingen en regels.

In dit hoofdstuk zal worden ingegaan op de systematiek en leeswijzer bij de verbeelding en regels en de handhaafbaarheid.

#### 5.2 Verbeelding

De verbeelding geeft de bestemmingen van de gronden aan. In de planregels staat per bestemming en aanduiding vastgelegd wat de beperkingen en mogelijkheden van de gronden met de bestemming, zoals aangegeven op de verbeelding, zijn.

#### 5.3 Planregels

In dit bestemmingsplan komen de volgende bestemmingen voor:

- Groen
- Tuin
- Wonen Dubbel

Binnen de regels is sprake van positieve bestemmingen. Een positieve bestemming geeft een directe bouwtitel.

De regels bevatten het juridisch instrumentarium voor het regelen van het gebruik van de gronden, regels omtrent de toegelaten bebouwing en regelingen betreffende het gebruik van op te richten bouwwerken. De regels zijn onderverdeeld in vier hoofdstukken. Per hoofdstuk zullen de diverse regels artikelsgewijs worden besproken.

#### *Hoofdstuk 1 Inleidende regels*

Dit zijn de inleidende bepalingen van de regels.

- Artikel 1: Begrippen geeft de betekenis aan een aantal in de regels voorkomende begrippen. Hierdoor wordt de interpretatie van de begrippen vastgelegd, waardoor de duidelijkheid wordt vergroot.
- Artikel 2: Wijze van meten geeft aan hoe bepaalde maten dienen te worden berekend.

#### *Hoofdstuk 2 Bestemmingsregels*

Deze artikelen bevatten de regels welke direct verband houden met de op de verbeelding aangegeven bestemmingen. Per bestemming en per artikel geldt in de meeste gevallen het volgende stramien:

- a. een beschrijving van de bestemming;
- b. de bouwregels: regels omtrent hoogte, bebouwingsdichtheid enz. De bouwregels geven aan welke bouwwerken mogen worden opgericht.
- c. (eventueel) een mogelijkheid voor afwijken van de bouwregels;
- d. (eventueel) een omschrijving van de specifieke gebruiksregels;

e. (eventueel) een mogelijkheid voor afwijken van de gebruiksregels;

De aanduidingen zijn op de verbeelding met een lettercode aangegeven, die in de regels terug zijn te vinden.

Beschrijving van de bestemmingen:

#### Artikel 3: Groen

Voor de strook grond dat direct aan het water grenst, is de bestemming Groen opgenomen. Binnen deze bestemming mogen uitsluitend bouwwerken, geen gebouw zijnde worden gebouwd.

#### Artikel 4: Tuin

De gronden met de bestemming 'Tuin' zijn primair bestemd voor tuinen bij de woningen. Hier is in eerste instantie alleen bebouwing in de vorm van uitbouwen en bouwwerken, geen gebouwen zijnde, toegestaan.

#### Artikel 5: Verkeer

Het Daalmeerpad zal iets worden doorgetrokken ten behoeve van de ontsluiting van de noordelijke woning. Deze gronden zijn als 'Verkeer' bestemd. Deze bestemming is ook opgenomen voor het strookje grond aan de zuidzijde. Binnen de bestemming zijn uitsluitend bouwwerken, geen gebouwen toegestaan.

#### Artikel 6: Wonen – Dubbel

Binnen de bestemming 'Wonen – Dubbel' zijn twee woningen mogelijk in de vorm van twee-onder-één-kapwoningen. De hoofdgebouwen dienen binnen het op de verbeelding weergegeven bouwvlak te worden gebouwd. De positie van de voorgevel is bepaald door middel van de aanduiding 'gevellijn'. De maximale goot- en bouwhoogte bedraagt maximaal 3,5 respectievelijk 8,5 meter. Voor het bouwen van bijbehorende bouwwerken is aangesloten bij de regels uit het bestemmingsplan Sint Pancras 2012.

Artikel 7: Waarde – Archeologie 2

De gronden met de bestemming Waarde – Archeologie 2 zijn mede bestemd voor het behoud van aanwezige archeologische waarden. Voor het realiseren van bouwwerken of werkzaamheden die de ondergrond verstoren en dieper gaan dan 40 cm onder maaiveld bij een oppervlak van meer dan 50 m2 is nader archeologisch onderzoek nodig.

#### *Hoofdstuk 3 Algemene regels*

Deze artikelen bevatten algemene regels die op de bestemmingen van toepassing zijn. De diverse artikelen zullen hieronder kort worden toegelicht.

#### Artikel 8: Antidubbeltelregel

Op grond van de antidubbeltelregel is bepaald dat grond die eenmaal in aanmerking is genomen bij het toestaan van een bouwplan waaraan uitvoering is gegeven of alsnog kan worden gegeven, bij de beoordeling van latere bouwplannen buiten beschouwing blijft (artikel 3.2.4 Bro). Deze bepaling voorkomt dat er meer kan worden gebouwd dan wenselijk is indien een kavel wordt gesplitst en op grond daarvan een nieuw bouwperceel ontstaat. Elk bouwperceel heeft immers in principe recht op een bepaalde hoeveelheid bebouwing.

#### Artikel 9: Algemene bouwregels

In dit artikel 7 zijn aanvullend op de bouwregels behorende bij de bestemmingen, regels opgenomen voor dakkapellen en dakopbouwen.

# Artikel 10: Algemene gebruiksregels

Dit artikel geeft een aantal gebruiksvormen die per definitie als strijdig gebruik van de gronden in het bestemmingsplangebied worden beschouwd.

#### Artikel 11: Algemene afwijkingsregels

Met deze bepaling kan middels een omgevingsvergunning worden afgeweken van de regels ten aanzien van het bouwen van gebouwen ten behoeve van het overschrijden van bepalingen inzake goothoogte, hoogte, oppervlakte en inhoud van bouwwerken.

#### *Hoofdstuk 4 Overgangs- en slotregels*

Dit hoofdstuk bevat de laatste bepalingen van de bestemmingsregels. Hieronder worden de verschillende artikelen toegelicht.

Artikel 12: Overgangsregels

Het overgangsrecht is tweeledig en heeft betrekking op bouwwerken en gebruik. In dit artikel staan de overgangsregels voor bestaande bouwwerken en bestaande gebruiksactiviteiten die afwijken van het bestemmingsplan.

#### Artikel 13: Slotregel

Dit artikel geeft de naam en datum van het bestemmingsplan aan.

# 5.4 Handhaafbaarheid

Een van de uitgangspunten bij de ontwikkeling van een bestemmingsplan, dus ook bij de ontwikkeling van het bestemmingsplan 'Daalmeerpad 2 en 4, Sint Pancras', is dat de in het plan opgenomen regels handhaafbaar dienen te zijn. Handhaving van het ruimtelijk beleid verdient meer aandacht omdat het een voorwaarde is voor het behoud en de ontwikkeling van de ruimtelijke kwaliteit in het plangebied. Bij de totstandkoming dit bestemmingsplan is aandacht besteed aan de handhaafbaarheid van de in het plan opgenomen regels.

Ten behoeve van een goede handhaving van de regels zijn de volgende factoren van belang:

- voldoende kenbaarheid geven aan het plan;
- voldoende draagvlak voor het beleid en de regelgeving in het plan;
- inzichtelijke en realistische regeling;
- handhavingsbeleid.

# 6 Financiële uitvoerbaarheid

Ingevolge artikel 3.1.6 van het Besluit ruimtelijke ordening (Bro) dient er in het kader van het bestemmingsplan een onderzoek te worden gedaan naar de economische en maatschappelijke uitvoerbaarheid van het plan. In dit hoofdstuk wordt ingegaan op de financiële haalbaarheid van het plan. De maatschappelijke aspecten worden in hoofdstuk 7 toegelicht.

In artikel 6.12 van de Wet ruimtelijke ordening (Wro) is voorgeschreven dat de gemeenteraad een exploitatieplan vaststelt voor de gronden waarop een bouwplan is voorgenomen. In artikel 6.2.1 van het Besluit ruimtelijke ordening is de definitie van bouwplan gegeven, waarbij de bouw van één of meerdere woningen als bouwplan wordt gedefinieerd. Met het tweede lid van artikel 6.12 Wro kan worden afgeweken van de plicht een exploitatieplan vast te stellen, mits het verhaal van kosten anderszins is verzekerd.

De kosten voor het bouwplan alsmede de plankosten worden gedragen door de initiatiefnemer. Hetzelfde geldt voor eventuele kosten als gevolg van planschade. Hiervoor zal een overeenkomst tussen initiatiefnemers en de gemeente worden gesloten. De ambtelijke kosten voor de realisatie van het plan zijn voor de gemeente anderszins verzekerd via de legesverordening. Om deze reden is een exploitatieplan niet nodig. De financiële uitvoerbaarheid van het plan is voldoende gewaarborgd.

# 7 Maatschappelijke uitvoerbaarheid

# 7.1 Overleg

Ingevolge artikel 3.1.1 Besluit ruimtelijke ordening (Bro), dienen burgemeester en wethouders overleg te plegen met de besturen van betrokken gemeenten en waterschappen en met die diensten van provincie en Rijk die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn. In verband hiermee wordt het ontwerp bestemmingsplan voorgelegd aan verschillende instanties. De resultaten van het overleg worden in een later stadium in het bestemmingsplan verwerkt.

# 7.2 Procedure

Het ontwerpbestemmingsplan is op grond van artikel 3.8 van de Wet ruimtelijke ordening vanaf 5 april 2017 gedurende 6 weken ter inzage gelegd, waarbij door een ieder zienswijzen bij de gemeenteraad konden worden ingediend. Er zijn twee zienswijzen ontvangen. De zienswijzen zijn in de 'Reactienota in het kader van de terinzagelegging van het ontwerp bestemmingsplan Daalmeerpad 2 en 4, Sint Pancras' samengevat en van beantwoording voorzienDe zienswijzen hebben geleid tot de volgende aanpassingen in het plan:

- De bestemming 'Verkeer' is op de verbeelding en in de regels toegevoegd. Het Daalmeerpad wordt iets doorgetrokken ten behoeve van de ontsluiting van beide woningen via een openbare weg;
- De positie van de voorgevel is vastgelegd op de verbeelding en in de regels (artikel 6.2.1 lid e) door middel van een specifieke bouwaanduiding 'voorgevel'. Op afbeelding 5 in de toelichting is dit aangegeven.

Er zijn twee ambtshalve aanpassing doorgevoerd. Dit betreft:

- Het opnemen van de Nota Parkeernormen zoals deze is vastgesteld op 13 december 2016. Paragraaf 3.5.3 is in dit kader toegevoegd in de toelichting;
- Het betrekken van het strookje grond aan de zuidzijde dat buiten het kadastraal perceel is gelegen maar in het bestemmingsplan Sint Pancras 2012 de bestemming Bedrijf heeft. Om het bedrijf volledig weg te bestemmen is dit strookje bij het plangebied getrokken met de bestemming Verkeer.