# **Bestemmingsplan | Toelichting**

# **De Posthoorn, Puttershoek**

#### **Gemeente Hoeksche Waard**

Datum: 24 september 2019 Projectnummer: 180236 ID: NL.IMRO.1963.BPPTHPosthoorn-VG01

# **INHOUD**

#### **TOELICHTING**

| 1<br>1.1 | Inleiding                   | Aanleiding en doelstelling                      | 3<br>3 |
|----------|-----------------------------|-------------------------------------------------|--------|
| 1.2      |                             | Ligging en begrenzing plangebied                | 3      |
| 1.3      |                             | Vigerend bestemmingsplan                        | 3      |
| 1.4      | Leeswijzer                  |                                                 | 4      |
| 2        |                             | Huidige situatie en planbeschrijving            | 5      |
| 2.1      | Huidige situatie            |                                                 | 5      |
| 2.2      | Planbeschrijving            |                                                 | 9      |
| 3        |                             | Uitvoerbaarheid -<br>Beleid                     | 12     |
| 3.1      | Rijksbeleid                 | 12                                              |        |
| 3.2      | Provinciaal beleid          | 13                                              |        |
| 3.3      | Regionaal beleid            |                                                 | 17     |
| 3.4      |                             | Gemeentelijk beleid                             | 19     |
| 4        | Uitvoerbaarheid -           | 22                                              |        |
| 4.1      |                             | Omgevingsaspecten                               | 22     |
| 4.2      | Milieuaspecten              |                                                 | 30     |
| 5        |                             | Wijze van bestemmen                             | 40     |
| 5.1      | Wat is een bestemmingsplan? |                                                 | 40     |
| 5.2      |                             | Dit bestemmingsplan                             | 41     |
| 6        |                             | Economische uitvoerbaarheid                     | 43     |
| 7        |                             | Maatschappelijke uitvoerbaarheid                | 44     |
| 7.1      | Overleg                     |                                                 | 44     |
| 7.2      | Zienswijzen                 |                                                 | 44     |
|          | Bijlagen                    |                                                 |        |
|          | Bijlage 1                   | Quick scan flora en fauna                       |        |
|          | Bijlage 2                   | Nader onderzoek Wet Natuurbescherming           |        |
|          | Bijlage 3<br>Bijlage 4      | Archeologisch onderzoek<br>Akoestisch onderzoek |        |
|          | Bijlage 5                   | Externe veiligheid                              |        |
|          | Bijlage 6                   | Bodemonderzoek                                  |        |
|          |                             |                                                 |        |

- Bijlage 7 Nota zienswijzen
# **1 Inleiding**

# **1.1 Aanleiding en doelstelling**

Aan de Schouteneinde te Puttershoek bevindt zich een aantal in verval geraakte panden. Het voornemen bestaat om de huidige bebouwing te slopen en 7 vrijstaande woningen nieuw te bouwen. De beoogde woningbouwontwikkeling past niet binnen het geldende bestemmingsplan 'Puttershoek'. Om die reden is een nieuw bestemmingsplan benodigd. Dit bestemmingsplan ziet dan ook toe op het mogelijk maken van de nieuwe woningen op het terrein genaamd 'De Posthoorn'. Deze naam is ontleend aan de gelijknamige voormalige herberg en later partycentrum.

# **1.2 Ligging en begrenzing plangebied**

Het plangebied ligt in het oosten van Puttershoek en maakt onderdeel uit van de lintbebouwing aan het Schouteneinde. De begrenzing bestaat in het westen uit de Molendijk, in het oosten uit een winkel, in het noorden uit het Schouteneinde en in het zuiden uit een waterplas en open terrein.

*Luchtfoto met globale indicatie plangebied in rood (Bron: Google maps, bewerking SAB)*

# **1.3 Vigerend bestemmingsplan**

Het vigerende bestemmingsplan ter plaatse is het bestemmingsplan 'Puttershoek'. Dit plan is op 11 april 2013 vastgesteld door de gemeenteraad van de gemeente Binnenmaas. Voor het plangebied gelden momenteel de bestemmingen 'Horeca', 'Bedrijf', 'Wonen' en 'Groen'. Daarnaast geldt er voor het hele gebied de dubbelbestemming 'Waarde - Archeologie 1', waarbij geldt dat er archeologisch onderzoek benodigd

is bij de ontwikkeling van bouwwerken die meer dan 30 m² grond beslaan. Ook geldt hier de dubbelbestemming 'Waterstaat - Waterkering'. Verder gelden er nog de gebiedsaanduidingen 'geluidzone - industrie' en 'vrijwaringszone - molenbiotoop' Binnen het geldende bestemmingsplan is de realisatie van de woningen zoals beoogd in het ontwikkelingsplan niet mogelijk. Afwijking van het bestemmingsplan is dan ook noodzakelijk.

*Uitsnede geldende bestemmingsplankaart met globale aanduiding plangebied in rood (bron: Google maps, bewerking; SAB).*

# **1.4 Leeswijzer**

Het bestemmingsplan bestaat uit een verbeelding, regels en deze toelichting. De toelichting is opgebouwd uit 7 hoofdstukken. Na het inleidende hoofdstuk wordt in hoofdstuk 2 ingegaan op de bestaande situatie en komt de planbeschrijving aan de orde. In hoofdstuk 3 wordt het beleidskader weergegeven, waarna in hoofdstuk 4 de haalbaarheid van het plan aangetoond wordt voor wat betreft milieuaspecten, geluid, bedrijvigheid, bodem, archeologie, flora en fauna, luchtkwaliteit, externe veiligheid, water en economische uitvoerbaarheid. Hoofdstuk 5 geeft een toelichting op de juridische planopzet. Hoofdstuk 6 gaat in op de economische uitvoerbaarheid en hoofdstuk 7 gaat in op de maatschappelijke uitvoerbaarheid.

# **2 Huidige situatie en planbeschrijving**

# **2.1 Huidige situatie**

#### *2.1.1 Omgeving plangebied*

De gemeente Binnenmaas is één van de vijf gemeenten die is opgegaan in de gemeente Hoeksche Waard. De Hoeksche Waard is een polderlandschap van opwasen aanwaspolders dichtbij het stedelijk gebied. Dijken, dorpsgezichten, geploegde akkers en kreken bepalen het landschap. De inwoners van Binnenmaas voelen zich vooral inwoner van hun eigen dorp. De dorpen hebben ieder een heel eigen karakter.

Het dorp Puttershoek is gelegen aan de oostkant van de Hoeksche Waard, aan de oever van de Oude Maas. De twee belangrijkste beeldbepalende elementen zijn de op Deltahoogte gebrachte dijk en de fabriekscomplexen ten noorden van de kern. Puttershoek bestaat naast de lintbebouwing voor een groot gedeelte uit planmatige wijken. De wijken die direct achter de dijk, de Arent van Lierstraat, liggen hebben een visuele relatie middels de loodrecht op de dijk georiënteerde straten. De overige wijken hebben een sterke interne structuur die weinig relatie met elkaar of de oude historische structuur hebben. De tweezijdig bebouwde dijk aan de straat Schouteneinde wordt gekarakteriseerd door een smal straatprofiel met gesloten gevelwanden en achterzijden gericht naar de Boezemvliet en richting Simonsdijkje. De Molendijk vormt de zuidwestelijke grens van het plangebied. Op de Molendijk staat, nabij het plangebied en op de kruising met Simonsdijkje, korenmolen 'De Lelie'.

In de ruimtelijke structuur van Puttershoek zijn zeven deelgebieden te onderscheiden gecategoriseerd in perioden. De huidige bebouwing in het plangebied dateert van voor 1950. Op de locatie bevindt zich een voormalig hotel, horecagelegenheid en bowlingbaan "de Posthoorn".

#### *2.1.2 Plangebied*

*Huidige situatie bovenaanzicht met globale aanduiding plangebied (bron: Stijl Architectuur, bewerking: SAB)*

*Aanzicht plangebied vanuit zuidelijke richting vanaf Molendijk (bron: Google Maps)*

*Aanzicht woning aan Schouteneinde 58 vanaf Schouteneinde (bron: Google Maps)*

*Aanzicht voormalig partycentrum vanaf Schouteneinde (bron: SAB)*

*Aanzicht plangebied vanuit westelijke richting vanaf de kruising Schouteneinde en Molendijk (bron: Google Maps)*

*Aanzicht achterzijde plangebied vanuit zuidoostelijke richting (bron: SAB)*

# **2.2 Planbeschrijving**

#### *2.2.1 Inleiding*

Na een lange voorbereiding waarin verschillende herontwikkelingsopties (waaronder hergebruik van een deel van de bestaande gebouwen) zijn onderzocht, bestaat nu het voornemen om de locatie van het oude partycentrum te herontwikkelen door het samen met de naastgelegen locaties (Schouteneinde nr. 56 en 58) te verdelen in een aantal kavels voor nieuwe vrijstaande woningen. In deze paragraaf volgt een toelichting van de stedenbouwkundige randvoorwaarden en de planbeschrijving.

#### *2.2.2 Stedenbouwkundige randvoorwaarden*

De gemeente Binnenmaas heeft een aantal stedenbouwkundige randvoorwaarden opgesteld voor de ontwikkeling van het plangebied;

- de dakhelling van de kap dient minimaal 45 graden te zijn;
- de nokhoogte dient rekening te houden met de molenbiotoop;
- bebouwing wordt uitgevoerd met een kap met de nokrichting haaks op de dijk;
- de afstand tussen de rooilijn en de voorgevels dient tussen de 0 en 2 meter te zijn, om zo het dorpse karakter van het dijklint in stand te houden;
- het ontwerp van de bebouwing dient op een kwalitatieve wijze rekening te houden met het hoogteverschil;
- voor het perceel op de hoek met de Molendijk dient de woning op architectonische wijze verbijzonderd te worden, de gebouwde erfafscheiding mee ontworpen te worden en de bomen in het beheer van de gemeente te blijven;
- het profiel aan de achterkant situatie dient aandachtig bekeken te worden in relatie tot de samenkomst van de cultuurhistorische landschappelijke elementen als dijken en waterlichamen;
- er dient aandacht te zijn voor de erfgoed waarde van de vloedmuren, af te stemmen met de erfgoedcommissie;

Bovenstaande punten zijn meegenomen in het stedenbouwkundig ontwerp. Deze is te vinden in de bijlagen van deze toelichting. In de volgende paragraaf wordt het plan nader toegelicht waarbij ook belangrijke aspecten uit het stedenbouwkundig plan worden besproken.

### *2.2.3 Planbeschrijving*

Het plangebied beslaat een oppervlakte van 3.910 m². De bestaande opstallen op de locaties worden voorafgaand aan de ontwikkeling gesloopt. Op de locatie bevinden zich langs het Schouteneinde en de Molendijk historische vloedmuren en een aantal historische bomen (op de hoek Schouteneinde-Molendijk) die behouden blijven in de nieuwe plannen.

In totaal wordt de locatie onderverdeeld in 7 vrije kavels waar woningen gebouwd worden. De kavels variëren in oppervlakte van 360 m² tot 630 m². De woningen zijn georiënteerd op de dijk, met de kaprichting haaks op de dijk. Tussen de woningen ligt vrije ruimte en de woningen verspringen aan het Schouteneinde enigszins qua rooilijn om aan te sluiten bij de losse, informele dijkverkaveling van het Schouteinde. De woningen hebben allen een gevel op de dijk, waarbij de toegangsdeur aan de zijkant van

de woning ligt. Op deze wijze wordt er zo veel mogelijk leefruimte langs de dijkgevel gecreëerd. De hoekwoning op de hoek Schouteneinde-Molendijk krijgt een extra accent richting de Molendijk als herinnering aan de gevel van de oude Posthoorn. De bruto-vloeroppervlakte per woning bedraagt circa 180 m².

Op het Schouteneinde kunnen, gezien het smalle straatprofiel, geen extra parkeerplaatsen worden gemaakt. Tevens voorziet het ontwerp in een smalle voortuin. Om die redenen wordt voor het plan aan de achterzijde een nieuwe gezamenlijke toegangsweg gemaakt, die ontsloten wordt op de Molendijk. Via deze weg kunnen alle bewoners rechtstreeks op de nieuwe kavels komen. Alle kavels zijn voorzien van 2 eigen parkeerplaatsen, ontsloten op het nieuwe achterpad en ook het bezoekersparkeren vindt plaats op deze gezamenlijke weg.

Op onderstaande planschets is te zien hoe de ontwikkeling wordt gesitueerd op het plangebied. De blauwe stippellijn kadert het plangebied af.

*Planschets met aanduiding plangebied in blauwe stippellijn (bron: Stijl Architectuur)*

*Schetsontwerp ontwikkeling voorzijde woningen (bron: Stijl: Architectuur)*

*Schetsontwerp ontwikkeling achterzijde woningen (bron: Stijl: Architectuur)*

#### Ruimtelijke en functionele inpassing

De woningen vervangen de huidige bebouwing die grotendeels uit bedrijfsgebouwen bestaat. De bebouwing in de nabijheid, zowel aan het Schouteneinde als aan de Molendijk, bestaat voornamelijk uit woningen. Voorliggend plan voorziet daarmee in een ontwikkeling die aansluit op de omgeving en bovendien leegstand en verpaupering tegengaat.

Bij de planvorming is rekening gehouden met de stedenbouwkundige en landschappelijke kenmerken van de omgeving. De woningen sluiten qua omvang en vormgeving aan bij de woningen in de omgeving. Verder worden de woningen op maximaal 2 meter afstand van het Schouteneinde gesitueerd om zo aan te sluiten bij de lintbebouwing aan deze weg. Eveneens wordt rekening gehouden met de hoogteverschillen die typerend zijn voor het plangebied als gevolg van de hoogte van het Schouteneinde en de Molendijk. De woning op de hoek van beide straten heeft een prominente locatie. Deze wordt dusdanig vormgegeven dat deze qua architectuur een passende vervanging zal zijn van de Posthoorn. De waterpartij aan de oostzijde van de te realiseren woningen blijft behouden.

# **3 Uitvoerbaarheid - Beleid**

# **3.1 Rijksbeleid**

#### *3.1.1 Structuurvisie Infrastructuur en Ruimte (SVIR) en Besluit algemene regels ruimtelijke ordening (Barro)*

De Structuurvisie Infrastructuur en Ruimte (SVIR) bepaalt welke kaderstellende uitspraken van het kabinet bedoeld zijn om beperkingen te stellen aan de ruimtelijke besluitvormingsmogelijkheden op lokaal niveau. Het Besluit algemene regels ruimtelijke ordening (Barro) bevestigt in juridische zin die kaderstellende uitspraken. Het gaat onder meer om nationale belangen als Rijksvaarwegen, Defensie, Ecologische hoofdstructuur, Erfgoederen van uitzonderlijke universele waarde, Hoofdwegen en hoofdspoorwegen, Elektriciteitsvoorziening, Buisleidingen van nationaal belang voor vervoer van gevaarlijke stoffen en Primaire waterkeringen.

Slechts daar waar een directe doorwerking niet mogelijk is, bij de Ecologische Hoofdstructuur en bij de Erfgoederen van uitzonderlijke universele waarde, is gekozen voor indirecte doorwerking via provinciaal medebewind. Ten aanzien van de begrenzing van de EHS is bepaald dat niet het rijk, maar de provincies die grenzen (nader) bepalen.

Door de nationale belangen vooraf in bestemmingsplannen te borgen, wordt met het Barro bijgedragen aan versnelling van de besluitvorming bij ruimtelijke ontwikkelingen en vermindering van de bestuurlijke drukte.

#### *Toetsing*

Het plangebied valt binnen een radarverstoringsgebied, waarvoor regels gelden in verband met de maximale bouwhoogte van bouwwerken (113 m t.o.v. NAP), met een verbijzondering voor windturbines (90 m t.o.v. NAP). De maximale bouwhoogte zoals toegelaten in dit bestemmingsplan ligt ruimschoots onder de grens voor beperking van de bouwhoogte in verband met het radarverstoringsgebied. Bovendien worden geen windturbines toegestaan. Het plan raakt verder geen ander nationaal belang en is niet in strijd met het rijksbeleid.

### *3.1.2 Ladder voor duurzame verstedelijking (Bro 3.1.6 tweede lid)*

Op 1 oktober 2012 is de 'Ladder voor duurzame verstedelijking' toegevoegd aan het Besluit ruimtelijke ordening (Bro). Op 1 juli 2017 is een wijziging van het Bro in werking getreden, waarbij de Ladder voor duurzame verstedelijking is aangepast. De (gewijzigde) Ladder is in artikel 3.1.6 Bro lid 2 vastgelegd en luidt als volgt:

*De toelichting bij een bestemmingsplan dat een nieuwe stedelijke ontwikkeling mogelijk maakt, bevat een beschrijving van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien.*

Het doel dat hiermee wordt beoogd is het stimuleren van zuinig en zorgvuldig ruimtegebruik en het bewerkstelligen van een goede ruimtelijke ordening, onder meer door een optimale benutting van de ruimte in stedelijke gebieden, het bevorderen van vraaggerichte programmering en het voorkomen van overprogrammering. Met de ladder wordt een zorgvuldige afweging en transparante besluitvorming bij alle ruimtelijke besluiten nagestreefd. Een nieuwe stedelijke ontwikkeling moet daarom altijd worden afgewogen en gemotiveerd. Daarbij moet een beschrijving worden gegeven van de behoefte aan de betreffende ontwikkeling. Indien de ontwikkeling buiten bestaand stedelijk gebied mogelijk wordt gemaakt, dient te worden gemotiveerd waarom de ontwikkeling niet binnen bestaand stedelijk gebied wordt voorzien.

#### *Toetsing*

Wat onder stedelijke ontwikkeling wordt verstaan is in het Bro opgenomen. Een stedelijke ontwikkeling is volgens het besluit 'een ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'. Uit jurisprudentie1 blijkt dat een woningbouwplan die voorziet in de realisatie van 7 woningen niet hoeft te worden aangemerkt als woningbouwlocatie of een andere stedelijke ontwikkeling als bedoeld in artikel 1.1.1, eerste lid, aanhef en onder i, van het Bro. Daarmee hoeft er voor dit project geen toets aan de Ladder worden doorlopen. Bovendien wordt de ontwikkeling binnen bestaand stedelijk gebied gerealiseerd. De ontwikkeling is niet in strijd met de ladder voor duurzame verstedelijking.

#### *3.1.3 Conclusie*

Voorliggend project is niet in strijd met het rijksbeleid.

### **3.2 Provinciaal beleid**

#### *3.2.1 Omgevingsvisie Zuid-Holland (2019)*

Het Omgevingsbeleid van Zuid-Holland omvat al het provinciale beleid voor de fysieke leefomgeving. Het bestaat uit twee kaderstellende instrumenten: de Omgevingsvisie en de Omgevingsverordening. Daarnaast zijn er operationele doelstellingen opgenomen, zodat zichtbaar is hoe de provincie zelf invulling geeft aan de realisatie van haar beleid. Deze operationele doelstellingen maken onderdeel uit van verschillende uitvoeringsprogramma's en –plannen, zoals het programma Ruimte en het programma Mobiliteit.

De Omgevingsvisie omvat de volgende wettelijk verplichte plannen: de provinciale ruimtelijke structuurvisie, artikel 2.2 van de Wet ruimtelijke ordening; het milieubeleidsplan, artikel 4.9 van de Wet milieubeheer (Wm); het regionale waterplan, artikel 4.4 van de Waterwet (Ww); het verkeers- en vervoersplan, artikel 5 van de Planwet verkeer en vervoer; de natuurvisie, artikel 1.7 van de Wet natuurbescherming (Wnb).

<sup>1</sup> Zie hiervoor de uitspraak van de ABRvS d.d. 16 september 2015 (ECLI:NL:RVS:2015:2921).

De eerdere vastgestelde Visie Ruimte en Mobiliteit (2019) maakt onlosmakelijk deel uit van de Omgevingsvisie.

In de Visie Ruimte en Mobiliteit, geconsolideerd door de provincie Zuid-Holland op 15 februari 2019, geeft de provincie Zuid-Holland in één integraal document haar visie op het ruimtelijk beleid en mobiliteitsbeleid. Dat beide thema's integraal worden behandeld is juist in deze provincie belangrijk, aangezien hier de ruimtelijke ontwikkeling en de mobiliteitsontwikkeling sterk met elkaar samenhangen door haar internationale economische vizier, hoge verstedelijkingsgraad en open landschappen.

#### *Twee rode draden*

De Visie Ruimte en Mobiliteit biedt geen vastomlijnd ruimtelijk eindbeeld, maar wel een perspectief voor de gewenste ontwikkeling van Zuid-Holland als geheel. Twee rode draden geven richting aan de gewenste ontwikkeling en het handelen van de provincie:

- 1. Beter benutten en opwaarderen van wat er is,
- 2. Vergroten van de agglomeratiekracht.

#### *Beter benutten en opwaarderen*

De provincie Zuid-Holland wil de groei van de bevolking, de mobiliteit en de economische activiteit hoofdzakelijk opvangen in de bestaande netwerken en bebouwde gebieden. De infrastructuur biedt, hoewel druk bereden, nog veel kansen. Er staat in Zuid-Holland slechts nog een beperkt aantal toevoegingen op stapel in het infrastructuurnetwerk, vooral ontbrekende schakels.

'Beter benutten en opwaarderen' betekent in het stedelijk gebied vooral verdichten, herstructureren en transformeren. Met de Omgevingsvisie neemt de provincie een aantal maatregelen, waarmee het aanbod aan woningen beter aansluit op de vraag. De bestaande plancapaciteit wordt geactualiseerd. De provincie biedt samenwerkende gemeenten ruimte om eigen keuzes te maken, maar stelt waar nodig ook grenzen.

#### *Verbeteren ruimtelijke kwaliteit*

Karakteristiek voor Zuid-Holland is de combinatie van drie deltalandschappen: veen-, rivieren- en kustlandschappen. De provincie biedt de nodige flexibiliteit om ook in het buitengebied maatwerk en dynamiek mogelijk te maken. Tegelijk verschaft zij duidelijkheid over de soms kwetsbare kwaliteiten die de Zuid-Hollandse landschappen maken tot wat ze zijn, en keuzes die de provincie maakt om deze te beschermen.

In de Zuid-Hollandse delta zijn de wateropgaven en de opgaven voor de eilanden nauw met elkaar verweven. De provincie zet in op het bieden van ontwikkel- en vergroeningsmogelijkheden voor de grondgebonden landbouw. Met name in de Hoeksche Waard en op Goeree-Overflakkee is ruimte voor innovatieve landbouw, naast de recreatieve en landschappelijke waarden. Rond de hoogwaardige landbouw in de Hoeksche Waard en Goeree-Overflakkee, de dominante economische sector in dit gebied, speelt een aantal ruimtelijk-economische vraagstukken. Dat zijn bijvoorbeeld de beschikbaarheid van goede landbouwgrond, de verkeersontsluiting, de verduurzaming van de energievoorziening en schaalvergroting. Goeree-Overflakkee heeft daarnaast een opgave om de sociaal-economische ontwikkeling een impuls te geven. Versterking van de toeristische en cultuurhistorische kwaliteiten is hier onderdeel van. Op Voorne-Putten en de Hoeksche Waard vormt de ontwikkeling van goede en recreatief aantrekkelijke overgangen tussen stad/dorp en land een opgave.

#### *Molen- en landgoedbiotopen*

Naast de historische structuren en cultuurlandschappen richt de provincie zich in haar beleid ook op twee bijzondere typen monumenten: molens en landgoederen. Molens en landgoederen vormen een kenmerkende combinatie van cultuurhistorie, natuur en landschap. Daarbij gaat het niet alleen om het monument op zich maar ook om zijn omgeving en ensemblewaarde. Hiervoor worden in de Verordening ruimte planologische beschermingszones (zogenoemde biotopen) opgenomen. In de volgende paragraaf wordt ingegaan op de Omgevingsverordening Zuid-Holland en de molenbiotoop.

#### *Beoordeling plan*

Onderhavig plangebied is gelegen in de Hoeksche Waard. Het plangebied bevindt zich binnen de grenzen van het dorp Puttershoek. Met het plan wordt de aanwezige stedelijke verpauperde bebouwing, dat zijn functie heeft verloren, vervangen door nieuwe woningen waar een actuele behoefte naar is. De woningen sluiten aan bij de omgeving door op te gaan in de lintbebouwing aan het Schouteneinde, welke grotendeels uit woningen bestaat. Aangezien het plangebied onderdeel uitmaakt van bestaand bebouwd gebied, kan worden gesteld dat het plan geen negatieve gevolgen heeft voor het kenmerkende landschap. In de volgende paragraaf wordt aandacht besteed aan de molenbiotoop.

#### *3.2.2 Omgevingsverordening Zuid-Holland (2019)*

De Omgevingswet treedt in 2021 in werking. De provincie Zuid-Holland kiest ervoor om in aanloop naar de komst van de Omgevingswet twee belangrijke kerninstrumenten van deze wet – de omgevingsvisie en de omgevingsverordening – op basis van huidig recht vast te stellen. Deze verordening integreert achttien verordeningen met het oog op het vereenvoudigen en harmoniseren van de provinciale regels voor de fysieke leefomgeving. De omgevingsverordening bevat in essentie dezelfde regels als de eerder vastgestelde Verordening ruimte Zuid-Holland.

De Verordening ruimte Zuid-Holland is vastgesteld in samenhang met de Visie ruimte en mobiliteit en het Programma ruimte. De visie bevat de hoofdzaken van het ruimtelijk beleid en het mobiliteitsbeleid van de provincie Zuid-Holland. Het ruimtelijk beleid is uitgewerkt is het programma. De verordening is vastgesteld met het oogmerk van juridische doorwerking van een deel van het ruimtelijk beleid en bevat daarom regels voor bestemmingsplannen en daarmee gelijkgestelde ruimtelijke plannen.

#### *Artikel 6.9 ruimtelijke kwaliteit*

Een bestemmingsplan kan voorzien in een nieuwe ruimtelijke ontwikkeling, onder de voorwaarde dat de ruimtelijke ontwikkeling past binnen de bestaande gebiedsidentiteit, niet voorziet in een wijziging op structuurniveau, past bij de aard en schaal van het gebied en voldoet aan de relevante richtpunten van de kwaliteitskaart (inpassen)

#### *Artikel 6.10 stedelijke ontwikkelingen*

Een bestemmingsplan dat een nieuwe stedelijke ontwikkeling mogelijk maakt, voldoet aan de volgende eisen:

- a. de toelichting van het bestemmingsplan gaat in op de toepassing van de ladder voor duurzame verstedelijking overeenkomstig artikel 3.1.6, tweede, derde en vierde lid van het Besluit ruimtelijke ordening;
- b. indien in de behoefte aan de stedelijke ontwikkeling niet binnen bestaand stads- en dorpsgebied kan worden voorzien en voor zover daarvoor een locatie groter dan 3 hectare nodig is, wordt gebruik gemaakt van locaties die zijn opgenomen in het Programma ruimte.

#### *Artikel 6.25 bescherming molenbiotoop*

Een bestemmingsplan voor gronden gelegen binnen de molenbiotoop van traditionele windmolens, waarvan de plaats geometrisch is bepaald en verbeeld op kaart 15 in bijlage II van de Omgevingsverordening Zuid-Holland, garandeert in voldoende mate de vrije windvang en het zicht op de molen en voldoet aan de volgende voorwaarden:

- a. binnen een straal van 100 m, gerekend vanuit het middelpunt van de molen, wordt geen nieuwe bebouwing opgericht of beplanting aangebracht, hoger dan de onderste punt van de verticaal staande wiek;
- b. binnen een straal van 100 tot 400 m, gerekend vanuit het middelpunt van de molen, gelden de volgende hoogtebeperkingen voor bebouwing en beplanting:
	- 1 voor zover dit gebied is gelegen buiten bestaand stads- en dorpsgebied bedraagt de maximale hoogte niet meer dan 1/100ste van de afstand tussen bouwwerk en beplanting en het middelpunt van de molen, gerekend met de hoogtemaat van de onderste punt van de verticaal staande wiek;
	- 2 voor zover dit gebied is gelegen binnen bestaand stads- en dorpsgebied bedraagt de maximale hoogte van bebouwing en beplanting niet meer dan 1/30ste van de afstand tussen bouwwerk en beplanting en het middelpunt van de molen, gerekend met de hoogtemaat van de onderste punt van de verticaal staande wiek.

Hiervan kan gemotiveerd worden afgeweken.

### *Beoordeling plan*

De ontwikkeling verbetert de ruimtelijke kwaliteit van het gebied; de oude bebouwing is in verval geraakt en in de nieuwe ontwikkeling blijven de aanwezige historische vloermuren en een aantal historische bomen behouden. De woningen sluiten aan bij de Lintbebouwing aan Schouteneinde, waarbij de voorgevels evenals de huidige bebouwing worden georiënteerd richting Schouteneinde. Bij de planvorming is danig rekening gehouden met de stedenbouwkundige en landschappelijke kenmerken van de omgeving.

Uit de Ladder voor duurzame verstedelijking, artikel 3.1.6, tweede, derde en vierde lid van het Besluit ruimtelijke ordening, volgt wanneer een ontwikkeling kan worden aangemerkt als een stedelijke ontwikkeling. In paragraaf 3.1.2. is reeds aangetoond dat de ontwikkeling van 7 woningen niet aangemerkt wordt als stedelijke ontwikkeling. Daarmee vormt de Ladder voor duurzame verstedelijking geen belemmering voor voorliggend plan.

In paragraaf 4.1.5 wordt uitgebreid ingegaan op de bouwhoogtes van het plan in relatie tot de molenbiotoop waarbij er tevens een afbeelding opgenomen is die de verschillen tussen de oude en de nieuwe situatie weergeeft. Het geregelde in artikel 6.25 van de Omgevingsverordening Zuid-Holland is opgenomen in de regels van onderhavig bestemmingsplan. Hiermee is gewaarborgd dat het plan voldoet aan de regels inzake de bescherming van het molenbiotoop. Een natuurvoorziening binnen het plangebied vormt hierop een uitzondering. Deze voorziening, een faunatil voor gierzwaluwen en vleermuizen, is met 7,3 meter te hoog in relatie tot het molenbiotoop. In het geval van deze natuurvoorziening is sprake van een (zeer) beperkte invloed op het molenbiotoop. De faunatil is van beperkte omvang op een paal. De paal heeft geen noemenswaardige windvang. De faunatil is beperkt van omvang: 2,4 meter hoog, waardoor ook hier de invloed op de windvang beperkt is. Bovendien is het belang van de natuur zodanig gediend dat een eventuele kleine beperking van de molenbiotoop als aanvaardbaar wordt geacht. Voor dit geval biedt de Omgevingsverordening op basis van artikel 6.34 de mogelijkheid voor maatwerk.

#### *3.2.3 Conclusie*

Het provinciaal beleid vormt geen belemmering voor de uitvoering van het bestemmingsplan. Daarnaast past het plan binnen de regels van de Verordening ruimte.

# **3.3 Regionaal beleid**

#### *3.3.1 Wonen in een vitale Hoeksche Waard. Regionale Woonvisie 2030*

De vitaliteit van de regio Hoeksche Waard vormt de rode draad in deze woonvisie. De komende jaren is er sprake van een toenemende vergrijzing van de bevolking, een afnemende hoeveelheid huishoudens en een relatieve daling van het aantal huishoudens onder de 5 jaar. Deze laatste groep vormt voor een belangrijk deel het draagvlak voor onderwijsvoorzieningen, vormt ook een groot deel van de beroepsbevolking, en is daarmee een belangrijke drager van de vitaliteit van de regio. Om toekomstige krimp tegen te gaan en het draagvlak voor voorzieningen te bewaken, is instroom van jonge huishoudens noodzakelijk. De laatste jaren is die instroom al spontaan op gang gekomen, maar er werd nog geen rekening mee gehouden in de woningbouwprogrammering. Om deze instroom goed te kunnen faciliteren en verder aan te jagen is een extra inspanning op het gebied van woningbouw nodig.

Naast de hoeveelheid woningen is ook de kwaliteit van de woningvoorraad en de aantrekkelijkheid van het woonmilieu van invloed op de vitaliteit van de Hoeksche Waard. Een toekomstbestendige woningvoorraad is bij voorkeur energieneutraal, geschikt voor jonge én oudere bewoners, bereikbaar per auto en OV, en van een hoge ruimtelijke kwaliteit. Deze kwaliteitsslag richt zich zowel op de bestaande voorraad als op de eisen die gesteld worden aan nieuw te bouwen woningen. De verhoogde ambitie in kwantiteit en kwaliteit vraagt om een ander soort woningbouwprogramma. Een programma dat de lat in kwalitatieve zin hoog legt, flexibel is in kwantiteit zodat ingespeeld kan worden op de ontwikkeling van de instroom, en waarin afwegingen op regionale schaal gemaakt worden met respect en begrip voor lokale wensen en ambities.

#### *Kwalitatief en kwantitatief programma*

Het woningbouwprogramma is niet alleen kwantitatief maar vooral ook kwalitatief van aard. Onderstaande afbeelding geeft inzicht in de woningbehoefte uitgezet naar woningtypen en prijsklassen.

De Hoeksche Waard heeft een aantrekkingskracht op woningzoekenden in verschillende segmenten van de woningmark en er is een toenemende belangstelling naar woningen van jonge huishoudens (onder de 55 jaar) en gezinnen. Er is sprake van een vestigingsoverschot van jonge huishoudens en tussen 2020 en 2030 wordt er een behoefte van 3.000 extra woningen voorzien.

De regio ambieert een kwaliteitsslag die er aan bijdraagt dat de woningvoorraad beter voorbereid is op de toekomst. De woningen die de komende jaren worden toegevoegd dienen toekomstbestendig te zijn wat betreft:

- 1. energieprestatie & duurzaamheid;
- 2. geschiktheid & aanpasbaarheid;
- 3. bereikbaarheid;
- 4. ruimtelijke kwaliteit.

Aangezien de praktijk van projectontwikkeling altijd draait om maatwerk, moet er ruimte zijn om op verschillende manieren te komen tot een ontwikkeling die voldoet aan de ambities zoals gesteld in de Woonvisie. Het is geen kwestie van 'one size fits all'. Zo zijn er vele manieren om te komen tot een energieneutraal project en kun je op verschillende manieren komen tot een ontwerp van een woning die goed aanpasbaar is. Er zal in de realisatiefase daarom meer behoefte zijn aan expertise op deze thema's om de diverse oplossingsrichtingen te verkennen en te komen tot wenselijke oplossingen.

#### *Beoordeling plan*

Voorliggend plan betreft de ontwikkeling van 7 woningen in het dorp Puttershoek. De ontwikkeling draagt bij aan de vraag naar vrijstaande koopwoningen in het middeldure segment en zijn geschikt voor huishoudens jonger dan 55 jaar. De woningen worden energiezuinig en krijgen energielabel A++. De woningen zijn goed te bereiken via de huidige omliggende structuur en de N217. Daarbij ligt er op enkele honderden meters een bushalte en is het plangebied te bereiken vanaf de andere kant van de Oude Maas via de voetgangers-/fietspont.

#### *Conclusie*

Het regionaal beleid vormt geen belemmering voor de uitvoering van het bestemmingsplan.

### **3.4 Gemeentelijk beleid**

#### *3.4.1 Binnenmaas geeft je ruimte!, structuurvisie Binnenmaas 2020 (2013)*

De Structuurvisie Binnenmaas 2020 vormt het integrale ruimtelijke ontwikkelings- en toetsingskader van de gemeente Binnenmaas. Op basis van de in de structuurvisie gemaakte keuzes wordt aangegeven, welke ontwikkelingen gewenst zijn en welke ontwikkelingen ongewenst zijn.

De gemeente Binnenmaas heeft een oppervlakte van 75,6 vierkante kilometer, waarvan ruim 6 vierkante kilometer water. Binnenmaas telt ongeveer 29.000 inwoners. De gemeente Binnenmaas is in 2007 gevormd door samenvoeging van de voormalige gemeenten Heinenoord, Maasdam, Mijnsheerenland, Puttershoek, 's-Gravendeel en Westmaas. Het karakter van Binnenmaas is voor een groot deel het karakter van de Hoeksche Waard. De gemeente Binnenmaas kan immers niet los van haar omgeving worden gezien. De Hoeksche Waard is een polderlandschap van opwas- en aanwaspolders dichtbij het stedelijk gebied. Een groot deel van de bevolking van Binnenmaas werkt in de omliggende stedelijke gebieden, maar kiest – mede door de goede bereikbaarheid – voor het dorps en landelijk wonen in Binnenmaas. Vanuit het omliggende stedelijke gebied is er een ruimtelijke druk op het open landschap.

De zes dorpen van Binnenmaas zijn vitale dorpen, elk met hun eigen dynamiek en mogelijkheden. De dorpen hebben elk een eigen identiteit. De leefbaarheid van de dorpen wordt gekoesterd en is waar mogelijk versterkt. Het woon- en leefklimaat voor inwoners is verder ontwikkeld op basis van huidige en verwachte behoeften.

Binnenmaas heeft te maken met een vergrijzende, ontgroenende bevolking. Van een grote daling van inwoners is geen sprake, maar ook niet van een sterke groei in de komende jaren. Omdat het aantal personen per huishouden afneemt is er nog wel sprake van een toename van het aantal huishoudens in de gemeente. De woningvoorraad is onvoldoende afgestemd op de veranderende woonbehoefte zoals besproken in paragraaf 3.3.1. Daarbij komt dat door de demografische ontwikkelingen en de economische crisis de woningmarkt op slot zit, waardoor de doorstroming stokt en nieuwbouwwoningen minder afgezet worden. Woningbouwprojecten komen maar mondjesmaat van de grond, waardoor de sturingsmogelijkheden geringer zijn dan voorheen.

De gemeente staat voor de opgave om met een beperkt aantal woningbouwontwikkelingen aan te sluiten bij de kwalitatieve gedifferentieerde woningvraag uit de markt. Vraag en aanbod van de woningbouw dienen op elkaar te zijn afgestemd. Woningbouwplannen, die niet voldoen aan de marktvraag worden opnieuw bekeken en zo nodig aangepast, gefaseerd of geschrapt. De gemeente zal de wensen van projectontwikkelaars, inwoners en maatschappelijke partijen op elkaar afstemmen. Hierbij is ruimte voor innovatieve ideeën of welstandsvrij bouwen. Uit bovenstaande verbeelding volgt dat de locatie is aangemerkt als gebied voor woningbouwprojecten.

*Uitsnede kaart woningbouw Binnenmaas met globale aanduiding plangebied door paarse pijl (bewerking: SAB)*

#### *Beoordeling plan*

Het plan betreft een ontwikkeling in het bestaand stads- en dorpsgebied van Puttershoek. In de structuurvisie is het gebied aangemerkt als woningbouwproject. De gemeente geeft in zijn structuurvisie aan flexibeler om te willen gaan met initiatieven vanuit de markt, die aansluiten op de vraag. Het voorliggende plan is er op gericht om te voorzien in de toenemende woningbehoefte naar woningen voor jonge huishoudens onder de 55 jaar.

#### *3.4.2 Visie op hoofdlijnen Schouteneinde*

Begin 2010 heeft er een bestuurlijk overleg plaatsgevonden tussen de voormalig gemeente Binnenmaas en de eigenaar van de Posthoorn om te kijken naar de mogelijkheden voor de herontwikkeling van het gebied Schouteneinde/Posthoorn in Puttershoek. Aangezien het gebied rond het Schouteneinde een historisch deel van Puttershoek is, heeft het college van B&W het principebesluit genomen om eerst een integrale visie op hoofdlijnen op het gebied op te stellen. De hoofdthema's van de visie zijn:

De locatie Posthoorn is onderdeel van de polderentree: de cultuurhistorische en recreatieve knoop van de aantakking van de Molendijk op het Schouteneinde. Voor deze locatie worden drie specifieke uitgangspunten genoemd, te weten:

- *Achterzijde is tevens voorzijde:* bebouwing en inrichting van de kavel is een beeldbepalend onderdeel van de entree zowel komende vanaf het Schouteneinde als komende vanaf de Molendijk. De oriëntatie is meervoudig. Het uitgangspunt voor gevels in het zicht is: hoogwaardige architectonische kwaliteit, geen gesloten gevel maar ramen en/of openslaande delen, verblijfsruimten achter de gevel. Voor het onbebouwde deel van de kavel geldt een hoogwaardige inrichting (bij voorkeur terras of tuin) en geen hoge erfafscheidingen;
- *Pandsgewijze opbouw:* Het Schouteneinde heeft een fijnkorrelige bebouwingsstructuur en een pandsgewijze opbouw. Bij transformatie van bestaande bouw in nieuwbouw is dit fijnkorrelige beeld met pandsgewijze opbouw uitgangspunt voor uitwerking;
- *Behoud van karakteristieke gebouwdelen en inrichtingselementen:* De voormalige herberg de Posthoorn op de hoek van het Schouteneinde met de Molendijk stamt uit 1629 en is bekend in de streek. Minstens de gevel, maar bij voorkeur het gehele hoofdgebouw zou bewaard moeten worden en gerestaureerd. Behalve dit pand zijn de originele stormvloedkeermuren en de bomenlaan parallel aan de Molendijk van historisch belang.

#### *Toetsing*

Bij de planvorming is danig rekening gehouden met de stedenbouwkundige en landschappelijke kenmerken van de omgeving. De woningen sluiten qua omvang en vormgeving aan bij de woningen in de omgeving. Zicht richting het achterland blijft behouden, de fijnkorrelige opzet, zoals deze veelvuldig voorkomt in de omgeving, is een prominent uitgangspunt en de beoogde woningen kennen geen gesloten gevels. Herberg de Posthoorn blijft echter niet behouden in voorliggend plan. Wel krijgt de hoekwoning op de hoek Schouteneinde-Molendijk een extra accent richting de Molendijk als herinnering aan de gevel van de oude Posthoorn, waarmee dit historisch gebouw een verwijzing kent in onderhavig plan. De waardevolle bomenrij en vloedkeermuren blijven wel behouden. Ten slotte wordt de molenbiotoop randvoorwaardelijk besproken in de visie. Dit punt wordt uitgebreid behandeld in paragraaf 4.1.5.

#### *3.4.3 Conclusie*

Het gemeentelijk beleid vormt geen belemmering voor de uitvoering van dit bestemmingsplan.

# **4 Uitvoerbaarheid - onderzoeken**

### **4.1 Omgevingsaspecten**

#### *4.1.1 Groen en ecologie*

#### *Algemeen*

Bij ruimtelijke ontwikkelingen moet rekening gehouden worden met de aanwezige natuurwaarden in en om het plangebied. Vanaf 1 januari 2017 geldt hiervoor de Wet natuurbescherming. Deze wet beschermt bepaalde plant- en diersoorten, natuurgebieden en bossen. Voordat ontwikkelingen mogen plaatsvinden, moet worden aangetoond dat in het kader van de huidige natuurwet- en regelgeving van een negatief effect geen sprake is, dan wel dat daarvoor respectievelijk een vergunning of ontheffing kan worden verkregen.

#### *Toetsing*

In juli 2018 is er een quickscan natuur2 uitgevoerd voor het plangebied. Deze quick scan is bijgevoegd in de bijlagen van dit plan. In de quick scan is onderzocht of er beschermde natuurwaarden aan- of afwezig zijn in het plangebied. Ook is nagegaan of de ruimtelijke ontwikkeling die mogelijk wordt gemaakt, negatieve effecten kan hebben op beschermde natuur buiten het plangebied. In deze paragraaf zijn de belangrijkste conclusies uit dit onderzoek overgenomen. De volledige rapportage is te vinden in de bijlagen van deze toelichting.

#### *Gebiedsbescherming*

Uit het onderzoek blijkt dat het plangebied niet in het Natuurnetwerk Nederland ligt. Van mogelijke aantasting van de wezenlijke kenmerken en waarden van het NNN is, met de geplande ruimtelijke ontwikkeling, geen sprake. Nader onderzoek is niet noodzakelijk.

Het plangebied ligt niet in of in de directe omgeving van een Natura 2000-gebied. Het dichtstbijzijnde gebied ligt op circa 2,6 kilometer afstand en het dichtstbijzijnde stikstofgevoelige habitattype wat door stikstof verstoord zou kunnen worden ligt op ruim 9 kilometer afstand. Gezien de relatief kleine geplande ruimtelijke ontwikkeling en de relatief grote afstand tussen plangebied en Natura 2000-gebieden is geen sprake van verstoring van Natura 2000-gebieden. Nader onderzoek is niet noodzakelijk.

#### Soortenbescherming

Volgens de verspreidingsgegevens van de Nationale Databank Flora en Fauna komen beschermde soorten als bever, verschillende soorten vleermuizen, huismus, gierzwaluw, steenuil en kerkuil in de buurt van het plangebied voor. Door het uitgevoerde veldbezoek in het plangebied is duidelijk geworden dat enkele essentiële elementen van beschermde diersoorten niet op voorhand kunnen worden uitgesloten in het plangebied. Het betreft verblijfplaatsen van vleermuizen (gewone dwergvleermuis, ruige dwergvleermuis, laatvlieger, meervleermuis en gewone grootoorvleermuizen) en nest-

<sup>2</sup> SAB (2018). Quick scan natuur. De Posthoorn, Puttershoek. Projectnummer 180236. 18 juli 2018.

plaatsen van de huismus en gierzwaluw. Gewone dwergvleermuis, ruige dwergvleermuis, laatvlieger, meervleermuis en gewone grootoorvleermuis zijn habitatrichtlijnsoorten, waarvoor de verboden van artikel 3.5 van de Wnb gelden. Huismus en gierzwaluw zijn vogelrichtlijnsoorten waarvoor de verboden van artikel 3.1 gelden. Om uitsluitsel te krijgen over de aan- of afwezigheid van deze soorten is nader soortgericht onderzoek uitgevoerd3 . De rapportage van dit aanvullend onderzoek is opgenomen in de bijlagen van dit bestemmingsplan.

In het plangebied is nader onderzoek verricht naar de aanwezigheid van essentiële elementen van vleermuizen, huismus en gierzwaluw. In het plangebied zijn vijf nesten van de gierzwaluw aanwezig in het dak van Schouteneinde 58. Nestplaatsen van de huismus en verblijfplaatsen van vleermuizen of overige essentiële elementen zijn niet aanwezig. Met de geplande werkzaamheden gaan de aangetroffen nestplaatsen verloren. Ook is de kans aanwezig op het verwonden of doden van gierzwaluwen bij de werkzaamheden. In dat geval is sprake van overtreding van de Wnb. Om de werkzaamheden toch door te laten gaan is een ontheffing Wnb nodig in combinatie met het treffen van mitigerende maatregelen. In de bijgevoegde rapportage wordt ingegaan op de benodigde mitigerende maatregelen. Daarnaast dient te allen tijde rekening gehouden te worden met broedende vogels en de zorgplicht.

#### Broedperiode

Van alle van nature in Nederland in het wild levende vogels mag het nest tijdens het broeden (van start van nestbouw tot en met het uitvliegen van de jongen) niet worden beschadigd of vernield. De periode waarin de meeste vogelsoorten broeden, loopt globaal van half maart tot half augustus, maar ook broedgevallen buiten deze periode zijn gewoon beschermd. Indien de werkzaamheden in de broedperiode gestart moeten worden, is nader onderzoek naar broedende vogels noodzakelijk. Kort voor de start van de werkzaamheden dient dan door een ecoloog met kennis van vogels door middel van één veldbezoek onderzocht te worden of broedende vogels in en direct rond het plangebied aanwezig zijn. Als deze niet aanwezig zijn, kunnen de werkzaamheden starten. Als wel een broedende vogel aanwezig is, mogen de werkzaamheden niet starten. Er dient dan met een ecoloog met kennis van vogels naar een oplossing gezocht te worden.

#### Zorgplicht

Iedereen dient voldoende zorg in acht te nemen voor alle natuur en in het wild levende dieren, planten en hun directe leefomgeving, overeenkomstig artikel 1.11 van de Wnb.

#### *Conclusie*

Uit de resultaten van de uitgevoerde onderzoeken blijkt dat er een ontheffing dient te worden aangevraagd voor de gierzwaluw in combinatie met het treffen van mitigerende maatregelen. Deze stappen zullen worden uitgevoerd alvorens de werkzaamheden worden gestart. Tevens dient te allen tijde rekening gehouden te worden met de broedperiode en zorgplicht.

<sup>3</sup> SAB (2018). Nader onderzoek Wet natuurbescherming. De Posthoorn, Puttershoek. Projectnummer: 180236. 15 november 2018.

#### *4.1.2 Water*

#### *Inleiding*

In het kader van het Nationaal Bestuursakkoord Water moet bij ruimtelijke ontwikkelingen worden aangetoond, middels hydrologisch onderzoek, dat de waterhuishouding niet negatief wordt beïnvloed door de beoogde ruimtelijke ontwikkeling. Dit is vastgelegd in het procesinstrument de Watertoets. In de waterparagraaf van het bestemmingsplan moeten de resultaten van deze toets worden opgenomen, waaronder het wateradvies van de waterbeheerder.

#### *Beoordeling*

#### Uitkomsten digitale watertoets

Voorliggend plan is in mei 2018 getoetst aan de digitale watertoets4 . Uit de digitale watertoets volgt dat de normale procedure van toepassing is. De relevante randvoorwaarden voor het plan Posthoorn Puttershoek zijn gerangschikt onder acht streefbeelden ingedeeld op basis van de drie waterthema's Veiligheid, Voldoende Water en Schoon Water en het thema wegen.

#### *- Veiligheid*

Hoog water vanuit zee en de rivier vormt een reële bedreiging voor de veiligheid op de Hollandse eilanden. Waterkeringen beschermen tegen deze bedreiging. Het waterschap wil de veiligheid ook in de toekomst blijven waarborgen. Door te werken aan veilige, robuuste en duurzame waterkeringen anticipeert het waterschap op sociale ruimtelijke, economische en klimatologische ontwikkelingen.

Om veiligheid te bieden, stelt het waterschap onder meer beperkingen aan het realiseren van werken en het verrichten van werkzaamheden op en nabij de waterkeringen. Daarvoor zijn de kering en zijn omgeving in zones opgedeeld en heeft het waterschap in de Keur een verbod opgenomen. Op dit verbod kan het waterschap onder voorwaarden ontheffing (vergunning) verlenen.

#### *- Voldoende water - wateroverlast*

Een robuust watersysteem dat de effecten van toekomstige klimaatveranderingen en bodemdaling kan opvangen. Zo'n systeem kan het water, conform de daarvoor vastgestelde normen en zonder overlast te veroorzaken, verwerken tegen maatschappelijk aanvaardbare kosten.

Het watersysteem dient te voldoen aan het principe van waterneutraal bouwen, dit wil zeggen: waar het verharde oppervlak toeneemt, dienen compenserende maatregelen te worden genomen om piekafvoeren te verwerken en infiltratie van water mogelijk te maken. Uitgangspunt vasthouden-bergen-afvoeren Bij het oplossen van waterhuishoudkundige problemen wordt afwenteling voorkomen.

Het waterschap hanteert bij ruimtelijke ontwikkelingen de compensatieplicht van 10% open water voor nieuw aan te leggen verhard oppervlak.

<sup>4</sup> Digitale watertoets Posthoorn Puttershoek (24 mei 2018). Dossiercode 20180524-39-17941.

#### *- Voldoende water - Goed functionerend watersysteem*

Het watersysteem zorgt in normale situaties voor een goede doorstroming en afwatering in het beheergebied en maakt het realiseren van het (maatschappelijk) Gewenste Grond- en Oppervlaktewater Regime (GGOR) mogelijk. Hollandse Delta streeft er naar dat de feitelijke situatie van het watersysteem overeenkomt met de legger. Op die manier kan het waterschap weloverwogen anticiperen op en reageren in extreme situaties.

Het waterschap beheert het watersysteem en tracht daarbij de aan- en afvoer van water soepel te laten verlopen en ervoor te zorgen dat het water fysisch-chemisch en ecologisch goed van kwaliteit is en er geen problemen ontstaan van wateroverlast of wateronderlast. Eén van de taken is het beheer van het oppervlaktewaterpeil. Een goed peilbeheer is een middel om de bovenstaande situatie te faciliteren. De keuze van het oppervlaktewaterpeil en het peilregime wordt in eerste instantie ingegeven door de gebruiksfunctie van het gebied. Daarnaast wordt er rekening gehouden met andere belangen in het betreffende gebied.

#### *- Voldoende water - anticiperen op watertekort*

Het waterschap wil een robuust watersysteem dat voorbereid is op de effecten van toekomstige klimaatveranderingen. Tot nu toe ligt de nadruk bij klimaatveranderingen met name op meer extreme neerslag en stijging van de zeespiegel. Ook extreem droge periodes zullen echter vaker voor komen. Het robuuste watersysteem dat het waterschap nastreeft moet hier ook op anticiperen.

#### *- Schoon water - goede inrichting/structuurdiversiteit van het watersysteem*

Het waterschap streeft naar goede leef, verblijf- en voortplantingsmogelijkheden voor de aquatische flora en fauna in het beheergebied.

#### *- Schoon water - goede oppervlaktewaterkwaliteit*

Het grond- en oppervlaktewater biedt leef-, verblijf-, en voortplantingsmogelijkheden voor de (aquatische) flora en fauna in het beheergebied. De chemische toestand van deze wateren vormt hier geen belemmering voor.

#### *- Schoon water - goed omgaan met afvalwater*

Menselijke activiteiten hebben een negatief effect op de kwaliteit van het water doordat ze water verontreinigen. Het waterschap zorgt met de behandeling van afvalwater dat zo veel mogelijk van deze effecten teniet worden gedaan.

#### *- Wegen*

Het waterschap streeft naar een afdoende bereikbaarheid van alle bestemmingen binnen het beheersgebied. Een optimale verkeersveiligheid en een goede doorstroming op de wegen die bij het waterschap in beheer en onderhoud zijn daar bij essentieel.

#### Plansituatie

Het plangebied ligt nabij het Schouteneinde, een secundaire waterkering, en de Schorredijk en Simonsdijk, beide primaire waterkeringen. Ter bescherming van de waterbelangen is een dubbelbestemming opgenomen. Een deel van de woningen en de toekomstige toegangsweg liggen in de zone waarbinnen de realisatie van de woningen enkel mogelijk is na het inwinnen van advies van het waterschap. Het waterschap heeft gereageerd op het plan. Bouwwerkzaamheden in en nabij de waterkering worden getoetst aan de geldende nota toetsingskader en beleidsregels voor het watersysteem 2014. Er zal nader overleg plaatsvinden met het waterschap over de plansituatie.

#### *Conclusie*

Er zal nader overleg plaatsvinden met het waterschap over de planologische mogelijkheden.

#### *4.1.3 Archeologie*

#### *Beleid*

Door ondertekening van het verdrag van Valletta (1992) heeft Nederland zich verplicht om bij ruimtelijke planvorming nadrukkelijk rekening te houden met het niet-zichtbare deel van cultuurhistorisch erfgoed, te weten de archeologische waarden. In de Erfgoedwet is geregeld hoe met in de grond aanwezige dan wel te verwachten archeologische waarden moet worden omgegaan. Het streven is om deze belangen tijdig bij het project te betrekken. Bij ingrepen waarbij de ondergrond wordt geroerd, dient te worden aangetoond dat de eventueel aanwezige archeologische waarden niet worden aangetast.

#### *Toetsing*

In juni 2018 is er een archeologisch onderzoek5 uitgevoerd voor het plangebied. In deze paragraaf zijn de conclusies uit dit onderzoek overgenomen. Het volledige onderzoek is te vinden in de bijlagen van deze toelichting.

Op grond van historische gegevens kunnen langs het Schouteneinde archeologische resten uit de Late Middeleeuwen en Nieuwe Tijd aanwezig zijn. Deze zijn gerelateerd aan de historische bebouwing van Puttershoek. Uit het booronderzoek blijkt dat er sprake is van een 19e- of 20e-eeuws zand- en puinpakket van 50 tot 145 cm dik. Daaronder ligt een ouder ophogingspakket. De kans op behoudenswaardige archeologische resten is het grootst in dit onderste pakket. In de natuurlijke afzettingen, op dieptes vanaf 290 cm -mv, zijn geen kenmerken van rijping waargenomen. De kans op de aanwezigheid van archeologische resten in de top van de natuurlijke afzettingen is daarom klein. Indien bodemingrepen dieper reiken dan het 19e-/20e-eeuwse pakket kunnen archeologische resten worden vergraven. Dit is mogelijk het geval bij de sloop van de huidige bebouwing en bij de aanleg van nieuwe funderingen.

#### *Conclusie*

Bij bodemingrepen dieper dan 50 centimeter onder het maaiveld kunnen archeologische resten uit het 19e /20e -eeuwse pakket worden vergraven. Indien diepere ingrepen niet te voorkomen zijn dient dit archeologisch te worden begeleid. Hetzelfde geldt voor de aanleg van de bouwput ten behoeve van de bouw van de beoogde woningen. Om te waarborgen dat rekening wordt gehouden met het 19e /20e -eeuwse pakket is een archeologische dubbelbestemming opgenomen.

<sup>5</sup> Rapport 651 Schouteneinde, Puttershoek, gemeente Hoeksche Waard: een bureau- en inventariserend veldonderzoek in de vorm van boringen in de verkennende fase. 16 juli 2019 (Bureau voor archeologie).

#### *4.1.4 Verkeer en parkeren*

#### *Verkeer*

Het besluitgebied grenst aan de weg Schouteneinde en de Molendijk. Aan de achterzijde van de woningen wordt een toegangsweg aangelegd die ontsloten wordt op de Molendijk. Het huidige wegennet is in het verleden geschikt bevonden voor de aanwezige bestemmingen en de verkeersgeneratie die daaruit voort vloeit. Met de ontwikkeling van 7 woningen is de verkeersaantrekkende werking beperkt. Het is aannemelijk te veronderstellen dat de ontwikkeling geen, of een zeer beperkte toename van het verkeer tot gevolgen heeft en dit gemakkelijk kan worden opgenomen in het heersende verkeersbeeld op de bestaande omliggende wegen.

#### *Parkeren*

Aangezien er op het Schouteneinde geen extra parkeerplaatsen gemaakt kunnen worden voor het plan worden alle kavels voorzien van 2 parkeerplaatsen. Daarnaast worden er 10 parkeerplaatsen ten behoeve van bezoekers gerealiseerd parallel aan de aan te leggen toegangsweg. Het totaal aantal parkeerplaatsen bedraagt daarmee 24. De parkeerbehoefte, volgend uit de kerncijfers van de CROW, bedraagt maximaal 18.9 parkeerplaatsen uitgaande van de categorie 'rest bebouwde kom' voor vrijstaande koopwoningen.

#### *Conclusie*

Geconcludeerd wordt dat het aspect verkeer en parkeren geen belemmering vormt voor de voorgenomen ontwikkeling in het besluitgebied.

#### *4.1.5 Cultuurhistorie*

#### *Algemeen*

Op grond van artikel 3.1.6, vijfde lid, onderdeel a van het Besluit ruimtelijke ordening (Bro) moeten naast de in de grond aanwezige of te verwachten monumenten ook cultuurhistorische waarden worden meegewogen bij het vaststellen van bestemmingsplannen.

#### *Molenbiotoop*

In de nabijheid van het plangebied, op circa 120 meter afstand, bevindt zich korenmolen 'De Lelie'. Het plangebied valt binnen de vrijwaringszone voor de molenbiotoop zoals opgenomen in het geldende bestemmingsplan 'Puttershoek'. Het bestemmingsplan schrijft voor dat er voor deze afstand niet hoger gebouwd mag worden dan de bestaande hoogte van reeds aanwezige bebouwing. Hetzelfde geldt voor beplanting. Zoals op onderstaande verbeelding is weergegeven, is de hoogte van de geprojecteerde woningen gelijk of lager dan de bestaande bouwhoogte van de bebouwing op de planlocatie. De maximale goothoogte van de toekomstige bebouwing is overwegend hoger dan de huidige situatie (maximaal 6 meter in plaats van overwegend maximaal 4 meter). Echter, door de lagere bouwhoogtes in de toekomstige situatie ten opzichte van de huidige situatie is de bebouwing boven het molenbiotoop in de toekomstige situatie (40,9 m 2 ) lager dan in de huidige situatie (72,4 m2 ). In de navolgende dwarsdoorsnedes is dit inzichtelijk gemaakt. Verder staat in de stedenbouwkundige randvoorwaarden onder andere dat de maximale nokhoogte afhangt van het in stand houden van het molenbiotoop. Hiermee is gewaarborgd dat er, ondanks de versoe-

pelde regeling met betrekking tot de goothoogte en de dakhelling, geen belemmering kan optreden voor de windvang en de zichtlijnen van de molen. Er zal geen beplanting worden gerealiseerd die hoger is dan de aldaar reeds aanwezige bebouwing en/of beplanting.

Op het voorgaande geldt een uitzondering in verband met de realisatie van de natuurvoorziening voor de gierzwaluw en vleermuizen (nest- en verblijfplaats op een paal en aanplant zes knotwilgen). Op de plek van de natuurvoorziening is momenteel geen bebouwing of hoge beplanting aanwezig, uitgezonderd een hoge boom in de zuidoosthoek van het plangebied. De voorziening zal maximaal 7,5 meter hoog zijn. Hiermee is de hoogte van de toren in strijd met hetgeen geregeld in artikel 6.25 'bescherming molenbiotoop' van de Omgevingsverordening Zuid-Holland. Echter, met artikel 6.34 'afwijkingsmogelijkheid voor maatwerk' kan hiervan worden afgeweken indien aangetoond is dat geen onevenredige afbreuk wordt gedaan aan de doelstelling van de regels uit artikel 6.25. De voorziening is van beperkte omvang op een paal. De paal heeft geen noemenswaardige windvang. De faunatil is beperkt van omvang: 2,4 meter hoog, waardoor ook hier de invloed op de windvang beperkt is. Bovendien is het belang van de natuur zodanig gediend dat een eventuele kleine beperking van de molenbiotoop als aanvaardbaar wordt geacht. De locatie van de toren is zorgvuldig uitgekozen, om zo de kans op kolonisatie van de toren zo groot mogelijk te maken. Zo is rekening gehouden met aanvliegroutes (echolocatie), kunstmatige verlichting en veiligheid. Een andere locatie voor de toren is niet mogelijk.

De nest- en verblijfplaats ligt op circa 100 m van de molen. De plek van de knotwilgen varieert en, waarbij de afstand tot de molen ook minimaal 100 m bedraagt. De nesten verblijfplaats heeft een hoogte van maximaal 9 m, voor een volwassen knotwilg is dit (in geknotte vorm) ongeveer 3 m. Er is een beperkt (te verwaarlozen) hoogteverschil tussen het plangebied en de locatie van de molen. Deze grondzeilermolen ligt op een maaiveld hoogte van -1,8 m. De onderkant van de wiek staat naar inschatting op een hoogte van 40 cm boven maaiveld (zie navolgende foto).

Op grond van de molenbiotoopregeling mag de hoogte van bebouwing en beplanting ongeveer maximaal 1 m bedragen. De natuurvoorziening overschrijdt deze hoogte. Dit heeft geen onevenredige bezwaren voor de windvang, aangezien het gaat om ranke objecten. Deze objecten worden ten opzichte van de heersende windrichting gunstig gesitueerd ten opzichte van de molen. Bovendien is bij dit bestemmingsplan in zijn algemeenheid reeds sprake van een verbetering van de windvang. Het belang van de windvang weegt niet zwaarder dan de aantasting door de in aard en omvang beperkte overschrijding van de hoogte voor de natuurvoorziening.

*Foto onderkant wiek (bron: Google)*

*Dwarsdoorsnede met hoogtematen huidige bebouwing (bron: Stijl Architecten)*

*Dwarsdoorsnede met hoogtematen geprojecteerde bebouwing (bron: Stijl Architecten)*

#### *Landschappelijke elementen*

In de directe omgeving van het plangebied bevinden zich een aantal landschappelijke elementen met cultuurhistorische waarde waar rekening mee gehouden dient te worden:

- Het dijklint aan het Schouteneinde; om het dorpse karakter te behouden dienen de woningen niet verder dan 2 meter van de dijk te worden gebouwd;
- Op het terrein is sprake van een hoogteverschil als gevolg van de Molendijk en het Schouteneinde. Hier dient rekening mee te worden gehouden in het ontwerp;
- De bomen aan de Molendijk dienen behouden te blijven;
- De vloedmuren aan het Schouteneinde dienen behouden te blijven.

In voorliggend plan wordt voldaan aan bovenstaande eisen.

#### *Conclusie*

Het aspect cultuurhistorie vormt geen belemmering voor de uitvoering van voorliggend plan.

### **4.2 Milieuaspecten**

#### *4.2.1 (vormvrije) m.e.r.-beoordeling*

#### *Inleiding*

De milieueffectrapportage (m.e.r.) is een hulpmiddel om bij diverse procedures het milieubelang een volwaardige plaats in de besluitvorming te geven. Een m.e.r. is verplicht bij de voorbereiding van plannen en besluiten van de overheid over initiatieven en activiteiten van publieke en private partijen die belangrijke nadelige gevolgen voor het milieu kunnen hebben. De m.e.r. is wettelijk verankerd in hoofdstuk 7 van de Wet milieubeheer en het Besluit m.e.r.

In de bijlage van het Besluit m.e.r zijn twee onderdelen (C en D) opgenomen. In onderdeel C zijn activiteiten genoemd waarbij direct sprake is van een m.e.r.-plicht als bij besluiten de genoemde drempelwaarden worden overschreden. Voor de activiteiten

die zijn genoemd in onderdeel D geldt dat als de drempelwaarden worden overschreden een m.e.r.-beoordeling dient plaats te vinden. Voor besluiten met een omvang onder de drempelwaarden moet een zogenaamde vormvrije m.e.r.-beoordeling worden gedaan. Pas na het uitvoeren van deze vormvrije m.e.r-beoordeling is duidelijk of er een m.e.r. moet worden doorlopen.

#### *Toetsing*

Het bestemmingsplan voorziet in de mogelijkheid tot het bouwen van stedelijke voorzieningen. Dit is een activiteit die is genoemd in de D-lijst (categorie D 11.2 Stedelijk vernieuwingsproject). Daarom moet worden beoordeeld of het plan belangrijke nadelige gevolgen voor het milieu heeft. Gelet op de geringe omvang van het plan, ruim onder de drempelwaarde (2.000 woningen) en de ligging van het plan, worden geen belangrijke nadelige gevolgen voor het milieu verwacht. Het milieubelang wordt in het kader van het bestemmingsplan in navolgende paragrafen in voldoende mate afgewogen.

#### *Conclusie*

Een nadere beoordeling in een m.e.r-beoordeling of plan-m.e.r. is niet noodzakelijk.

#### *4.2.2 Geluid*

#### *(Spoor-)wegverkeerslawaai*

De Wet geluidhinder regelt de mate waarin geluid bepaalde functies mag belasten. Indien geluidgevoelige functies worden toegestaan, stelt de Wet geluidhinder de verplichting een akoestisch onderzoek te verrichten naar de geluidsbelasting ten gevolge van wegen en spoorwegen. Wonen is een geluidgevoelige functie. De geluidbelasting op woningen mag in principe de 48 dB niet overschrijden. Wegen met een 30 km/u zone zijn formeel uitgezonderd van akoestisch onderzoek.

#### *Industrielawaai*

Als sprake is van de realisatie van een functie die geluidoverlast produceert in de nabijheid van woningen moet worden onderzocht of de geluidhinder op deze hindergevoelige functies aanvaardbaar is. Daarbij dient zowel de directe hinder (geluidshinder afkomstig vanaf de locatie van de functie) als indirecte hinder (geluidshinder van verkeer buiten de locatie van en naar de inrichting) te worden beschouwd.

#### *Toetsing*

In november 2018 is er een akoestisch onderzoek6 uitgevoerd naar het (spoor-)wegverkeerslawaai en het industrielawaai. De conclusies worden in deze paragraaf besproken. Het volledige onderzoeksrapport is te vinden in de bijlagen van deze toelichting.

Op basis van onderhavig onderzoek kunnen de volgende conclusies worden getrokken:

- De woningen liggen in de zone van het gezoneerde industrieterrein Puttershoek. Daarbij moet worden opgemerkt dat de geluidszone van industrieterrein Putters-
<sup>6</sup> Akoestisch onderzoek wegverkeers- en industrielawaai. Posthoorn locatie, Puttershoek. Project 180236. 30 november 2018. SAB.

hoek wordt verkleind. Hier heeft de gemeente Binnenmaas op 4 mei 2018 het ontwerp bestemmingsplan "Bedrijventerrein Puttershoek" ter inzage gelegd. Uit voornoemd ontwerp bestemmingsplan blijkt dat de woningen in de nieuwe situatie buiten de geluidszone van het bedrijventerrein liggen. Formeel geldt echter nog de oude (grotere) zone ten tijde van het onderzoek. In het akoestisch onderzoek is dan ook nog getoetst aan de formeel geldende grotere geluidszone. De geluidbelasting vanwege het industrieterrein Putterhoek bedraagt maximaal 44 dB(A). Dit is ruim onder de voorkeursgrenswaarde van 50 dB(A). Nader onderzoek ten aanzien van industrielawaai is daarom niet noodzakelijk.

- De geluidbelasting vanwege het wegverkeer bedraagt maximaal 54 dB. Dit is hoger dan de voorkeursgrenswaarde uit de Wet geluidhinder. Formeel behoeft voor 30 km/uur wegen geen toetsing plaats te vinden onder de Wet geluidhinder. In het kader van de ruimtelijke ordening heeft dit wel plaats gevonden en in dat kader zijn maatregelen onderzocht.
- De hoogste cumulatieve geluidsbelasting (LCUM*) op de ZW-grens van het bouwvlak bedraagt 42 dB. Daardoor zijn de achtergevels van de nieuwe woningen een geluidsluwe gevel. Hiermee wordt voldaan aan de vereisten uit het gemeentelijk geluidsbeleid.
- Onderzoek naar bron- en overdrachtsmaatregelen wijst uit dat deze niet voldoende soelaas bieden, financieel niet doelmatig zijn en stedenbouwkundig niet mogelijk zijn. Door het treffen van maatregelen aan de gevel kan de binnenwaarde van 33 dB worden gewaarborgd. Bij een gecumuleerde geluidbelasting van 59 dB exclusief aftrek dient de gevelwering 26 dB te bedragen. Dit is goed realiseerbaar. Een gevelwering onderzoek in het kader van het bouwbesluit dient hiervoor te worden bijgevoegd bij de aanvraag omgevingsvergunning voor bouwen.

#### *Conclusie*

Het aspect geluid vormt geen belemmering voor de uitvoerbaarheid van voorliggend plan.

#### *4.2.3 Bedrijven en milieuzonering*

#### *Algemeen*

Indien door middel van een plan nieuwe, milieuhindergevoelige functies mogelijk worden gemaakt, dient te worden aangetoond dat deze niet worden gerealiseerd binnen de hinderzone van omliggende bedrijven. Anderzijds mogen milieuhindergevoelige functies in de directe omgeving van het plangebied niet negatief worden beïnvloed door de ontwikkelingen die met een plan mogelijk worden gemaakt.

Wat betreft de aanbevolen richtafstanden tussen bedrijvigheid en gevoelige functies is de VNG publicatie 'Bedrijven en Milieuzonering' als leidraad voor milieuzonering gebruikt. In de VNG-publicatie zijn richtafstanden voor diverse omgevings- en gebiedstypen opgenomen.

| Milieucategorie | Richtafstand tot omgevingstype<br>"rustige woonwijk en rustig buitenge-<br>bied" | Richtafstand tot omgevings-<br>type "gemengd gebied" |
|-----------------|----------------------------------------------------------------------------------|------------------------------------------------------|
| 1               | 10 m                                                                             | 0 m                                                  |
| വ               | 30 m                                                                             | 10 m                                                 |
| 3.1             | 50 m                                                                             | 30 m                                                 |
| 3.2             | 100 m                                                                            | 50 m                                                 |
| 4.1             | 200 m                                                                            | 100 m                                                |
| 4.2             | 300 m                                                                            | 200 m                                                |
| 5.1             | 500 m                                                                            | 300 m                                                |
| 5.2             | 700 m                                                                            | 500 m                                                |
| 5.3             | 1.000 m                                                                          | 700 m                                                |
| e               | 1.500 m                                                                          | 1.000 m                                              |

*Milieucategorieën en richtafstanden (bron: ruimtelijke plannen.nl)*

Het gaat onder andere om de volgende omgevings- en gebiedstypen: 'rustige woonwijk', 'rustig buitengebied' en 'gemengd gebied'. In een rustige woonwijk en een rustig buitengebied komen vrijwel geen andere functies dan de woonfunctie voor. Gemengde gebieden betreffen gebieden die langs hoofdinfrastructuur liggen en/of gebieden met matige tot sterke functiemenging. In een dergelijk gebied komen direct naast woningen andere functies voor, zoals winkels, maatschappelijke voorzieningen, horeca en kleine bedrijven. Ook lintbebouwing in het buitengebied met overwegend agrarische en andere bedrijvigheid kan als gemengd gebied worden beschouwd. Voor gemengde gebieden kunnen de richtafstanden met één stap worden verminderd. De afstand wordt gemeten vanaf het op de verbeelding aangeduide deel voor de bedrijfsmatige activiteit tot aan de gevel van nieuwe of bestaande gevoelige functies gelegen buiten het betreffende perceel.

#### *Toetsing*

Het plangebied bevindt zich tussen de kern van Puttershoek en het landelijk gebied van de gemeente Binnenmaas. In de nabijheid van het plangebied bevinden zich meerdere functies waaronder detailhandel, bedrijven en agrarische bedrijven.

De omgeving kan worden aangemerkt als een gemengd gebied, waardoor de richtafstanden met 1 stap kunnen worden verminderd. In de omgeving van Puttershoek zijn maximaal categorie 2 bedrijven toegestaan. Er ligt een winkel direct naast het plangebied aan het Schouteneinde. De richtafstand die hiervoor geldt is 0 meter en vormt dus geen belemmering voor de realisatie van de woningen. De agrarische bedrijven in het landelijk gebied bestaan uit agrarische hulpbedrijven en loonbedrijven met een categorie van maximaal 3.1. Deze liggen met meer dan 200 meter ruimschoots op voldoende afstand. Gezien het voorgaande wordt het leefklimaat bij de woningen aanvaardbaar geacht.

De omliggende bedrijven worden niet belemmerd in de bedrijfsvoering. In de directe omgeving van deze bedrijven liggen meerdere woningen aan het Schouteneinde, evenals in de nabijheid van de agrarische bedrijven in het buitengebied.

#### *Conclusie*

Het aspect bedrijven en milieuzonering vormt geen belemmering voor de uitvoerbaarheid van de voorgenomen ontwikkeling.

#### *4.2.4 Externe veiligheid*

#### *Algemeen*

Het aspect externe veiligheid betreft het risico op een ongeval waarbij een gevaarlijke stof aanwezig is. Deze gevaarlijke stoffen kennen twee verschillende bronnen. Dit zijn de stationaire bronnen (chemische fabriek, lpg-vulpunt) en de mobiele bronnen (route gevaarlijke stoffen). Er wordt onderscheid gemaakt tussen de kans op een ramp en het aantal mogelijke slachtoffers. Er wordt bij externe veiligheid onderscheid gemaakt in plaatsgebonden risico en groepsrisico.

Het plaatsgebonden risico mag in principe nergens groter zijn dan 1 op 1 miljoen (ofwel 10-6 ). Dit is de kans dat een denkbeeldig persoon, die zich een jaar lang permanent op de betreffende plek bevindt (de plek waarvoor het risico is uitgerekend), dodelijk verongelukt door een ongeval. Deze kans mag niet groter zijn dan eens in de miljoen jaar. Elke ruimtelijke ontwikkeling wordt getoetst aan het plaatsgebonden risico van 10-6 als grenswaarde.

Het groepsrisico geeft de kans aan dat in één keer een groep mensen die zich in de omgeving van een risicosituatie bevindt, dodelijk door een ongeval wordt getroffen. Groepsrisico legt een relatie tussen de kans op een ramp en het aantal mogelijke slachtoffers. Bij groepsrisico is het dan ook niet een contour die bepalend is, maar het aantal mensen dat zich gedurende een bepaalde periode binnen de effectafstand van een risicovolle activiteit ophoudt. Welke kans nog acceptabel geacht wordt, is afhankelijk van de omvang van de ramp.

#### *Toetsing*

In de nabijheid van het plangebied bevinden zich meerdere risicobronnen die in het kader van externe veiligheid onderzocht dienen te worden. In november 2018 is er een onderzoek externe veiligheid7 uitgevoerd. Het volledige rapport is te vinden in de bijlagen van deze bestemmingsplantoelichting. In deze paragraaf worden de belangrijkste conclusies uit het onderzoek toegelicht.

Voor het plangebied is een risico-inventarisatie uitgevoerd. Hierbij is gekeken naar de volgende aspecten, die van invloed kunnen zijn op het plangebied:

- risicovolle inrichtingen;
- transport van gevaarlijke stoffen door buisleidingen;
- transport van gevaarlijke stoffen over spoor, water en weg.

De onderzochte risicobronnen zijn te vinden in het onderzoeksrapport.

Uit onderhavig onderzoek blijkt het volgende;

- Er zijn geen stationaire bronnen (inrichtingen) die een belemmering vormen voor de realisatie van de woningen.
- Het Basisnet water ligt buiten de 200 m waarbinnen onderzoek naar het groepsrisico dient plaats te vinden, maar ligt binnen het invloedsgebied van de vervoerde stoffen, daarom is een beperkte verantwoording noodzakelijk waarbij ingegaan moet worden op beheersbaarheid en zelfredzaamheid. Eén buisleiding is op een

<sup>7</sup> Onderzoek externe veiligheid. Posthoorn, Puttershoek. 29 november 2018. SAB.

dusdanige afstand gelegen van het plangebied dat onderzoek naar het groepsrisico heeft moeten plaatsvinden. Hiervoor is een berekening uitgevoerd met het rekenprogramma CAROLA.

#### *Hogedrukaardgastransportleiding*

- De buisleiding heeft geen plaatsgebonden risico contour van 10-6 . Het plaatsgebonden risico vormt daarom geen belemmering voor de realisatie van het plan.
- Het berekende groepsrisico in de huidige, en toekomstige situatie ligt onder de orientatiewaarde.
- Het berekende groepsrisico in de toekomstige situatie neemt met niet meer dan 10% toe. Conform het Bevb is een beperkte verantwoording van het groepsrisico noodzakelijk.

De beperkte verantwoordingen voor het groepsrisico i.r.t. tot de waterweg en de buisleiding zijn te vinden in het onderzoek externe veiligheid in de bijlagen van deze toelichting.

#### Reactie veiligheidsregio

De Veiligheidsregio Zuid-Holland Zuid heeft gereageerd op het onderzoek externe veiligheid. De veiligheidsregio kan instemmen met het onderzoek. In de bijlage externe veiligheid bij dit bestemmingsplan zijn de aanbevelingen in het kader van de zelfredzaamheid opgenomen voor de inrichting van het plangebied.

#### *Conclusie*

Het aspect externe veiligheid vormt geen belemmering voor de uitvoering van voorliggend plan.

#### *4.2.5 Luchtkwaliteit*

#### *Algemeen*

Eisen met betrekking tot luchtkwaliteit zijn verankerd in de Wet milieubeheer hoofdstuk 5, titel 5.2 en vormen een implementatie van diverse Europese richtlijnen omtrent luchtkwaliteit waarin onder andere grenswaarden voor vervuilende stoffen in de buitenlucht zijn vastgesteld ter bescherming van mens en milieu. In Nederland zijn stikstofdioxide (NO2) en zwevende deeltjes als PM10 (fijn stof) de maatgevende stoffen waar de concentratieniveaus het dichtst bij de grenswaarden liggen. Overschrijdingen van de grenswaarden komen, uitzonderlijke situaties daargelaten, bij andere stoffen niet voor. Vanaf 1 januari 2015 dient het bevoegd gezag de luchtkwaliteit ook te toetsen aan de grenswaarde voor PM2,5. Op basis van onderzoek door het Planbureau voor de Leefomgeving kan worden gesteld dat als aan de grenswaarden voor PM10 wordt voldaan, ook aan de grenswaarde voor PM2,5 wordt voldaan.

Hoewel de luchtkwaliteit de afgelopen jaren flink is verbeterd kan Nederland niet voldoen aan de luchtkwaliteitseisen die in 2010 van kracht zijn geworden. De EU heeft Nederland derogatie (uitstel) verleend op grond van het Nationaal Samenwerkingsprogramma Luchtkwaliteit (NSL). Dit betreft een gemeenschappelijke aanpak van het Rijk en diverse regio's om samen te werken aan een schonere lucht waarbij ruimte wordt geboden aan noodzakelijke ruimtelijke ontwikkelingen. Plannen die in betekenende mate bijdragen aan luchtverontreiniging worden opgenomen in een gebiedsge-

richt programma van het NSL. Het maatregelenpakket in het NSL is hiermee in evenwicht en zodanig dat op termijn de luchtkwaliteit in heel Nederland onder de grenswaarden ligt. Plannen die 'niet in betekenende mate' (NIBM) bijdragen aan luchtverontreiniging hoeven niet langer individueel getoetst te worden aan de Europese grenswaarden aangezien deze niet leiden tot een significante verslechtering van de luchtkwaliteit. Deze grens is in de AMvB NIBM gelegd bij 3% van de grenswaarde van een stof: Voor NO2 en PM10 betekent dit dat aannemelijk moeten worden gemaakt dat het project tot maximaal 1,2 µg/m³ verslechtering leidt. Voor een aantal functies (o.a. woningen, kantoren, tuin- en akkerbouw) is dit gekwantificeerd in de ministeriële regeling NIBM.

Uit het oogpunt van een goede ruimtelijke ordening wordt afgewogen of het aanvaardbaar is het project op deze plaats te realiseren. Hierbij kan de blootstelling aan luchtverontreiniging een rol spelen, ook als het project 'niet in betekenende mate' bijdraagt aan de luchtverontreiniging. Er is sprake van een significante blootstellingsduur als de verblijfsduur die gemiddeld bij de functie te verwachten is een aanzienlijk deel van de dag betreft. Volgens de toelichting op de Regeling Beoordeling luchtkwaliteit is dit onder andere het geval bij een woning, school of sportterrein.

Gevoelige bestemmingen als scholen, kinderdagverblijven, bejaarden- en zorgtehuizen genieten op grond van de gelijknamige AMvB extra bescherming. Substantiële uitbreiding of nieuwsvestiging binnen 50 meter van een provinciale weg of 300 meter van een Rijksweg is alleen toegestaan als de concentraties luchtvervuilende stoffen zich onder de grenswaarden bevinden waardoor geen onacceptabele gezondheidsrisico's optreden.

#### *Toetsing*

Onderliggend project voorziet in de realisatie van maximaal 7 woningen. Het project draagt daarom 'niet in betekenende mate' (NIBM) bij aan de verslechtering van de luchtkwaliteit. In het kader van een goede ruimtelijke ordening is hiernaast gekeken naar de blootstelling. Hierbij is de blootstelling aan achtergrondconcentraties van belang. In dit kader zijn de meest actuele luchtkwaliteitskaarten uit de Atlas Leefomgeving bestudeerd. Voor de concentraties PM2,5 dateren de gegevens uit 2016.

*Achtergrondconcentratie PM10 met globale aanduiding plangebied (bron: atlasleefomgeving)*

*Achtergrondconcentratie NO2 met globale aanduiding plangebied (bron: atlasleefomgeving)*

*Achtergrondconcentratie PM2,5 met globale aanduiding plangebied (bron: atlasleefomgeving)*

Onderhavig plan is gelegen in een gebied met over het geheel goede tot gemiddelde achtergrondconcentraties. Aangezien de achtergrondconcentraties ver onder de grenswaarden blijven, kan worden geconcludeerd dat het plan aanvaardbaar is.

#### *Conclusie*

Het aspect luchtkwaliteit vormt geen belemmering voor de uitvoering van dit project.

#### *4.2.6 Bodem*

#### *Algemeen*

Voordat een omgevingsvergunning kan worden verleend voor de toevoeging van functies waar langdurig of frequent mensen verblijven, moet aangetoond zijn dat de bodem en het grondwater geschikt zijn voor het beoogde gebruik.

#### *Toetsing*

In september 2018 is er een bodemonderzoek8 uitgevoerd naar de bodemkwaliteit van het plangebied. Het volledige rapport is te vinden in de bijlagen. De belangrijke conclusies zijn:

- De bovengrond is diffuus, heterogeen licht tot sterk verontreinigd met zware metalen en polycyclische aromatische koolwaterstoffen (PAK);
- De diepere bodem (tot 1,7 m-mv) is diffuus, heterogeen licht verontreinigd met zware metalen en PAK;
- Het grondwater is matig verontreinigd met barium;
- In het puin is op enkele plekken asbesthoudend plaatmateriaal aangetroffen.
- De berekende gehalten liggen ruim beneden de interventiewaarde;
- De hypothese dat de bodem verdacht is van het voorkomen van verontreinigingen, dient op basis van de onderzoeksresultaten te worden bevestigd;
- De oorzaak van de verontreinigingen in de vaste bodem is zeer waarschijnlijk het gevolg van de in de grond aangetroffen puinresten. Het verhoogde gehalte aan barium in het grondwater kent vermoedelijk een natuurlijke oorzaak;
- Bij uitsplitsing van de mengmonsters en heranalyse zijn de sterk verhoogde gehalten deels bevestigd.
- De gemiddelde gehalten overschrijden de interventiewaarden niet. Er is op de locatie geen sprake van een geval van ernstige bodemverontreiniging in de zin van de Wet bodembescherming.

De onderzoeksresultaten geven geen aanleiding tot nader onderzoek en/of sanerende maatregelen. Tegen de afgifte van een Omgevingsvergunning in verband met de bouw van woningen bestaan geen milieuhygiënische bezwaren.

Aanbevolen wordt het op en in de bodem aangetroffen puin af te voeren naar een erkende verwerker, dan wel dit puin, na behandeling door een erkende puinbreker, op de locatie toe te passen als fundatie voor de nieuw aan te leggen parkeerplaatsen en gezamenlijke achterweg.

Het huidige maaiveld ter plaatse van de tuinen ligt circa 50 cm beneden het toekomstig peil. Na sloop van de huidige opstallen, de verwijdering van de funderingen en de puinverharding, is aanvulling met zand en/of grond noodzakelijk om de locatie op het gewenste peil te krijgen. Vermoedelijk zal er een laag van tenminste 1,0 meter moeten worden aangebracht. Het aanvulzand en -grond dient ten minste te voldoen aan de klasse wonen.

#### *Conclusie*

Het aspect bodem vormt geen belemmering voor de uitvoerbaarheid van dit plan. De aanbevelingen worden in acht genomen.

<sup>8</sup> Actualiserend bodemonderzoek Schouteneinde 56-60 Puttershoek. DS Milieu-Consult BV. Rapport nr. 18.07.117. 3 september 2018.

#### *4.2.7 Belemmeringen*

#### *Kabels en leidingen*

Er zijn geen planologisch relevante hoofdtransportleidingen aanwezig waarmee in het besluitgebied rekening moet worden gehouden. Geconcludeerd wordt dat het aspect kabels en leidingen geen belemmering vormt voor de voorgenomen ontwikkeling in het besluitgebied.

# **5 Wijze van bestemmen**

# **5.1 Wat is een bestemmingsplan?**

#### *5.1.1 Algemeen*

Het gemeentelijke bestemmingsplan is een middel waarmee functies aan gronden worden toegekend. Het gaat dus om het toekennen van gebruiksmogelijkheden. Vanuit de Wet ruimtelijke ordening volgt een belangrijk principe: het gaat om toelatingsplanologie. Het wordt de grondgebruiker (eigenaar, huurder etc.) toegestaan om de functie die het bestemmingsplan geeft uit te oefenen. Dit houdt in dat:

- 1 de grondgebruiker niet kan worden verplicht om een in het bestemmingsplan aangewezen bestemming ook daadwerkelijk te realiseren, en
- 2 de grondgebruiker geen andere functie mag uitoefenen in strijd met de gegeven bestemming (het overgangsrecht is hierbij mede van belang).

Een afgeleide van de gebruiksregels in het bestemmingsplan zijn regels voor bebouwing (omgevingsvergunning voor de activiteit bouwen) en regels voor het verrichten van 'werken' (omgevingsvergunning voor de activiteit aanleggen).

Een bestemmingsplan regelt derhalve:

- het toegestane gebruik van gronden (en de bouwwerken en gebouwen);
en een bestemmingsplan kan daarbij regels geven voor:

- het bebouwen van de gronden;
- het verrichten van werken (aanleggen).

Het bestemmingsplan is een belangrijk instrument voor het voeren van ruimtelijk beleid, maar het is zeker niet het enige instrument. Andere ruimtelijke wetten en regels zoals de Woningwet, de Erfgoedwet, de Algemene Plaatselijke Verordening, de Wet Milieubeheer en de bouwverordening zijn ook erg belangrijk voor het uitoefenen van het ruimtelijke beleid.

#### *5.1.2 Over bestemmen, dubbelbestemmen en aanduiden*

Op de verbeelding wordt aangegeven welke bestemming gronden hebben. Dit gebeurt via een bestemmingsvlak. Voor het op de verbeelding aangegeven bestemmingsvlak gelden de gebruiksmogelijkheden, zoals die in de bijhorende regels worden gegeven.

#### *5.1.3 Hoofdstukopbouw van de regels*

De regels zijn verdeeld over 4 hoofdstukken:

- 1 Inleidende regels. In dit hoofdstuk worden begrippen verklaard die in de regels worden gebruikt (artikel 1). Dit gebeurt om een eenduidige uitleg en toepassing van de regels te waarborgen. Ook is bepaald de wijze waarop gemeten moet worden bij het toepassen van de regels (artikel 2).
- 2 Bestemmingsregels. In dit tweede hoofdstuk zijn de regels van de bestemmingen opgenomen. Dit gebeurt in alfabetische volgorde. Per bestemming is het toegestane gebruik geregeld en zijn bouwregels en, eventueel, ook bepalingen met betrekking tot het uitvoeren van werken, geen bouwwerken zijnde, en werkzaamheden

opgenomen. Als er dubbelbestemmingen zijn worden die ook in dit hoofdstuk opgenomen. Die komen, ook in alfabetische volgorde, achter de bestemmingsregels. Ieder artikel kent een vaste opzet. Eerst wordt het toegestane gebruik geformuleerd in de bestemmingsomschrijving. Vervolgens zijn bouwregels opgenomen. Aansluitend volgen afwijkingsregels met betrekking tot bouw- en/of gebruiksregels. Ten slotte zijn eventueel bepalingen met betrekking tot het uitvoeren van werken, geen bouwwerken zijnde, en werkzaamheden en/of wijzigingsbevoegdheden opgenomen. Belangrijk om te vermelden is dat naast de bestemmingsregels ook in andere artikelen relevante informatie staat die mede gelezen en geïnterpreteerd moet worden. Alleen zo ontstaat een volledig beeld van hetgeen is geregeld.

- 3 Algemene regels. In dit hoofdstuk zijn bepalingen opgenomen met een algemeen karakter. Ze gelden dus voor het hele plan. Het zijn achtereenvolgens een antidubbeltelregel, algemene bouwregels, algemene gebruiksregels, algemene aanduidingsregels, algemene afwijkingsregels en algemene wijzigingsregels.
- 4 Overgangs- en slotregels. In het laatste hoofdstuk zijn respectievelijk het overgangsrecht en een slotregel opgenomen. Hoewel het hier in wezen ook algemene regels betreft, zijn deze vanwege hun meer bijzondere karakter in een apart hoofdstuk opgenomen.

### **5.2 Dit bestemmingsplan**

Dit bestemmingsplan bestaat uit een verbeelding, regels en een toelichting. De verbeelding en de regels vormen tezamen het juridisch bindende gedeelte van het bestemmingsplan. Beide planonderdelen dienen in onderlinge samenhang te worden bezien en toegepast. Op de verbeelding zijn de bestemmingen aangewezen. Aan deze bestemmingen zijn bouwregels en regels betreffende het gebruik gekoppeld. De toelichting heeft geen rechtskracht, maar vormt niettemin een belangrijk onderdeel van het plan. De toelichting van dit bestemmingsplan geeft een weergave van de beweegredenen, de onderzoeksresultaten en de beleidsuitgangspunten die aan het bestemmingsplan ten grondslag liggen. Tot slot is de toelichting van wezenlijk belang voor een juiste interpretatie en toepassing van het bestemmingsplan.

#### *5.2.1 Bijzonderheden in dit bestemmingsplan*

Dit bestemmingsplan kent de bestemmingen "Tuin" en "Wonen" en de dubbelbestemmingen "Waarde - Archeologie" en "Waterstaat - Waterkering".

#### *Bestemming "Tuin"*

Deze bestemming betreft in principe, niet openbare gronden (deze hebben veelal de bestemming groen), die "Tuin" zijn in de gebruikelijke betekenis van het woord en die dat dienen te blijven. Op gronden met deze bestemming zijn alleen bouwwerken, geen gebouw zijnde toegestaan tenzij een bouwaanduiding bijgebouw is opgenomen.

#### *Bestemming "Wonen"*

Deze bestemming is toegekend aan alle gronden waarop de woonfunctie is voorzien. Omdat in het plangebied verschillende typen woningen gewenst zijn, is binnen de bestemming uitsluitend het maximum aantal woningen vastgelegd.

Op de verbeelding heeft niet elke woning afzonderlijk een eigen bestemmingsvlakje gekregen, noch is voor elke woning afzonderlijk een bouwvlak aangewezen. Gekozen

is voor één bouwvlak voor alle toekomstige woningen samen.

Naast woningen biedt deze bestemming ook ruimte voor aan huis verbonden beroepen, aan huis verbonden bedrijven (uitsluitend in categorie 1 van de bij het bestemmingsplan opgenomen Staat van Bedrijfsactiviteiten) en, vanwege de gewenste flexibiliteit, ook aan ontsluitingswegen, parkeer-, groen- en speelvoorzieningen, waterhuishoudkundige doeleinden, waterberging en waterlopen.

Binnen de bouwregels wordt een onderscheid gemaakt tussen hoofdgebouwen, aanen uitbouwen, bijgebouwen en overkappingen. Van al deze bouwwerken is in artikel 1 een omschrijving opgenomen. Voor deze bouwwerken gelden maxima ten aanzien van goothoogten, bouwhoogten et cetera. Alleen voor hoofdgebouwen is de goothoogte op de verbeelding aangeduid. Voor het overige is het uitgeschreven in de planregels. Deze normen beogen met name te voorkomen dat een bouwperceel volledig wordt bebouwd en dat stedenbouwkundig gezien ongewenste situaties ontstaan.

De planregels bij deze bestemming bieden de mogelijkheid tot het uitoefenen van een aan huis verbonden beroep. Het gaat hierbij om dienstverlenende beroepen op zakelijk, maatschappelijk, juridisch, medisch, ontwerptechnisch of kunstzinnig gebied. Belangrijk is dat de woning in overwegende mate de woonfunctie behoudt en dat de ruimtelijke uitwerking of uitstraling in overeenstemming met de woonfunctie is.

#### *Dubbelbestemming "Waarde - Archeologie"*

Deze gronden zijn, behalve voor de andere daar voorkomende bestemming(en), mede bestemd voor de bescherming en de veiligstelling van de te verwachten archeologische waarden.

#### *Dubbelbestemming "Waterstaat - Waterkering"*

Voor het behoud van de waterkering van de grotere waterlopen in het plangebied geldt dat in het bestemmingsplan hiervoor een beschermende regeling is opgenomen. In principe mogen alleen bouwwerken geen gebouwen zijnde worden gerealiseerd, mits wordt voldaan aan de maximale bouwhoogte. Voor het realiseren van gebouwen is een afwijkingsbevoegdheid opgenomen waarbij vooraf instemming van de waterbeheerder noodzakelijk is. Tevens is een omgevingsvergunning voor het uitvoeren van werken, geen bouwwerken zijnde, en werkzaamheden opgenomen om de waterkering te beschermen tegen de verschillende werken en werkzaamheden.

#### *Gebiedsaanduiding "geluidzone - industrie"*

Deze gronden zijn, behalve voor de daar voorkomende bestemmingen, mede bestemd voor de bescherming en instandhouding van de geluidsruimte in verband met de nabijheid van een inrichting als bedoeld in artikel 41 van de Wet geluidhinder.

#### *Gebiedsaanduiding "vrijwaringszone - molenbiotoop"*

In verband met de in de nabijheid van het plangebied aanwezige korenmolen 'de Lelie' is een regeling opgenomen die deze molen bescherming biedt. Bebouwing en beplanting is beperkt in hoogte om de functie van de molen als werktuig en zijn waarde als landschappelijk bepalend element te beschermen.

# **6 Economische uitvoerbaarheid**

De kosten voor de realisatie van het plan alsmede de kosten voor de herzieningsprocedure komen geheel voor rekening van de initiatiefnemer. Er is hieromtrent tussen de initiatiefnemer en de gemeente een exploitatieovereenkomst afgesloten in september 2018. De economische uitvoerbaarheid wordt hiermee geacht te zijn aangetoond.

# **7 Maatschappelijke uitvoerbaarheid**

# **7.1 Overleg**

Het bestemmingsplan is in het kader van artikel 3.1.1 Bro voorgelegd aan de overleginstanties. De Veiligheidsregio Zuid-Holland Zuid en het Waterschap Hollandse Delta hebben gereageerd op het plan. De reactie van de veiligheidsregio is in paragraaf 4.2.4 toegelicht. De reactie van het waterschap is toegelicht in paragraaf 4.1.2.

# **7.2 Zienswijzen**

Conform het gestelde in art. 3.8 Wro jo. Afd 3.4. Awb, heeft het ontwerp bestemmingsplan vanaf 15 april 2019 gedurende 6 weken ter inzage gelegen. Een ieder heeft tijdens deze periode zijn of haar zienswijze kunnen indienen. In bijlage 7 zijn de zienswijzen samengevat en van een antwoord voorzien.