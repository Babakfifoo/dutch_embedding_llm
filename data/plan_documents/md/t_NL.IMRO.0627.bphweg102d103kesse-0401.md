# **Gemeente Waddinxveen**

## **Bestemmingsplan ruimte voor ruimte Henegouwerweg 102D en 103 en Kromme Esse in Waddinxveen**

**Toelichting**

### **Verantwoording**

| Titel          | Bestemmingsplan ruimte voor ruimte Henegouwerweg 102D en<br>103 en Kromme Esse in Waddinxveen |                                                                  |  |  |  |
|----------------|-----------------------------------------------------------------------------------------------|------------------------------------------------------------------|--|--|--|
| Subtitel       | NL.IMRO.0627.bphweg102d103kesse-0401                                                          |                                                                  |  |  |  |
| Projectnummer  | 1505/1602                                                                                     |                                                                  |  |  |  |
| Opdrachtgevers | De heer van Vliet<br>Henegouwerweg 102D<br>2741 KA WADDINXVEEN                                | De heer W. van Triet<br>Henegouwerweg 103<br>2741 JZ WADDINXVEEN |  |  |  |
| Opdrachtnemer  | CTvision<br>Plataanstraat 14<br>2803 SW Gouda<br>06-28062140                                  |                                                                  |  |  |  |
| Datum          | 5 juli 2017                                                                                   |                                                                  |  |  |  |
| Auteur         | T. Revet                                                                                      |                                                                  |  |  |  |
| E-mail adres   | t.revet@ctvision.nl                                                                           |                                                                  |  |  |  |
| Website        | www.ctvision.nl                                                                               |                                                                  |  |  |  |

| 1.  | Inleiding<br>                               | 5  |
|-----|---------------------------------------------|----|
| 1.1 | Aanleiding en doel 5                        |    |
| 1.2 | Ligging en begrenzing  5                    |    |
| 1.3 | Vigerend bestemmingsplan 6                  |    |
| 1.4 | Leeswijzer 8                                |    |
| 2.  | Bestaande situatie                          | 9  |
| 2.1 | Algemeen 9                                  |    |
| 2.2 | Ruimtelijke structuur polder Bloemendaal  9 |    |
| 2.3 | Functionele structuur polder Bloemendaal 10 |    |
| 2.4 | Bestaande situatie 10                       |    |
| 3.  | Planbeschrijving<br>                        | 14 |
| 3.1 | Algemeen 14                                 |    |
| 3.2 | Toekomstige situatie  14                    |    |
| 3.3 | Verkeer en parkeren 17                      |    |
| 4.  | Beleid en regelgeving                       | 19 |
| 4.1 | Rijksbeleid 19                              |    |
| 4.2 | Provinciaal beleid  20                      |    |
| 4.3 | Regionaal beleid  26                        |    |
| 4.4 | Gemeentelijk beleid 28                      |    |
| 5.  | Water                                       | 30 |
| 5.1 | Algemeen 30                                 |    |
| 5.2 | Wettelijk kader 30                          |    |
| 5.3 | Huidige situatie 34                         |    |
| 5.4 | Toekomstige situatie  34                    |    |
| 6.  | Milieu-<br>en omgevingsaspecten<br>         | 36 |
| 6.1 | Inleiding  36                               |    |
| 6.2 | Vormvrij m.e.r.-beoordeling 36              |    |
| 6.3 | Geluid 37                                   |    |
| 6.4 | Luchtkwaliteit 39                           |    |
| 6.5 | Bedrijven en milieuzonering 40              |    |

|    | 6.6 | Externe veiligheid  41             |    |
|----|-----|------------------------------------|----|
|    | 6.7 | Bodem 42                           |    |
|    | 6.8 | Archeologie en cultuurhistorie 43  |    |
|    | 6.9 | Ecologie/Flora- en fauna 45        |    |
| 7. |     | Juridische toelichting             | 50 |
|    | 7.1 | Algemeen 50                        |    |
|    | 7.2 | De bestemmingen  51                |    |
|    |     |                                    |    |
| 8. |     | Economische uitvoerbaarheid<br>    | 53 |
|    | 8.1 | Financiële haalbaarheid 53         |    |
| 9. |     | Maatschappelijke betrokkenheid<br> | 54 |
|    | 9.1 | Overleg 3.1.1 Bro 54               |    |
|    | 9.1 | Zienswijze  54                     |    |
|    |     | Bijlagen bij de toelichting        |    |

Bijlage 2 Bodemonderzoek (Bp Ruimte voor Ruimte polder Bloemendaal)............... 57

Bijlage 3 Historisch bodemonderzoek RVR bijlage 8.15 Henegouwerweg 103 .......... 58

Bijlage 4 Quickscan natuur (Bp Ruimte voor Ruimte polder Bloemendaal) ............... 59

Bijlage 5 Quickscan ecologie Henegouwerweg 103.................................................... 60

Bijlage 6 Notitie ecologie benodigd onderzoek .......................................................... 61

Bijlage 7 Akoestisch onderzoek Henegouwerweg 102d en 103 ................................. 62

### **1. Inleiding**

### **1.1 Aanleiding en doel**

Op 9 juli 2014 is door de gemeenteraad van Waddinxveen het bestemmingsplan 'Ruimte voor Ruimte polder Bloemendaal' vastgesteld. Dit bestemmingsplan bestaat uit diverse locaties binnen de polder Bloemendaal met glastuinbouw- en sierteeltbedrijven. Om de kwaliteit van de karakteristieke polder Bloemendaal te verbeteren hebben verschillende kwekers een plan ontwikkeld voor het saneren en herstructureren van hun locaties. Ter compensatie van de sanering mogen op de betreffende locaties woningen worden gebouwd. In het bestemmingsplan 'Ruimte voor Ruimte polder Bloemendaal' worden deze woningen mogelijk gemaakt. Een van de locaties is van het sierteeltbedrijf van Vliet, Henegouwerweg 102D. In de beroepsprocedure bij de Raad van State (uitspraak 15 april 2015) is het bestemmingsplan voor dit perceel ter plaatse van de twee nieuwe woonkavels vernietigd. Reden hiervoor is dat onvoldoende is gemotiveerd dat ter plaatse van de twee woonkavels sprake is van een goed woon- en leefklimaat. Dit vanwege de ligging nabij de naastgelegen boomkwekerij, Henegouwerweg 103. Naar aanleiding van de vernietiging hebben verschillende gesprekken plaatsgevonden met de eigenaar van de boomkwekerij Walter van Triet. De eigenaar heeft besloten zijn bedrijf ook te saneren en gebruik te maken van de ruimte-voor-ruimte regeling. Om de twee vernietigde woonkavels alsnog mogelijk te maken en om de bestemming van de boomkwekerij te kunnen wijzigen is een nieuw bestemmingsplan voor beide locaties opgesteld. Daarnaast wordt in dit plan een kleine wijziging in de verkeerbestemming opgenomen, zodat het definitieve tracé van de Henegouwernesse hierin past en de regels voor de woningen die aan de Kromme Esse kunnen komen worden aangepast, zodat woningen van 750 m3 mogelijk zijn. Op de Kromme Esse betreft het een deel van het bedrijf Van Vliet.

*Afbeelding 1 uitsnede verbeelding bestemmingsplan 'Ruimte voor Ruimte Polder Bloemendaal' -locatie Henegouwerweg 102D en bestemmingsplan 'Landelijk Veen' – Henegouwerweg 103*

*Afbeelding 2 uitsnede bestemmingsplan 'Ruimte voor Ruimte Polder Bloemendaal' – locatie Kromme Esse*

### **1.2 Ligging en begrenzing**

De Henegouwerweg 102D en 103 en de Kromme Esse liggen in de polder Bloemendaal in Waddinxveen. De Henegouwerweg (N207) is de belangrijkste ontsluitingsweg voor Waddinxveen. Deze weg ligt tussen Gouda en Waddinxveen en loopt door richting Boskoop en Alphen aan den Rijn. Het plangebied lag in een cluster met sierteeltbedrijven op ongeveer 200 en 1 km van de hefbrug van Waddinxveen. De meeste sierteeltbedrijven zijn inmiddels gesaneerd.

*Afbeelding 3 luchtfoto met plangebied en omgeving*

### **1.3 Vigerend bestemmingsplan**

Doordat het bestemmingsplan 'Ruimte voor Ruimte Polder Bloemendaal' ter plaatse van de twee woonkavels is vernietigd geldt voor deze twee locaties net als voor nr. 103 nog het bestemmingsplan 'Landelijk Veen'. Ter plaatse van de twee woonkavels geldt de bestemming 'Agrarisch-Glastuinbouw' en op nr. 103 geldt de bestemming 'Agrarisch – Sierteelt'. Het realiseren van woningen met toepassing van de ruimte-voor-ruimte regeling past niet binnen dit bestemmingsplan. Het bestemmingsplan 'Landelijk Veen' is op 10 april 2013 vastgesteld en bestaat met name uit de polder Bloemendaal. Dit bestemmingsplan is conserverend, maar bevat wel de kaders voor o.a. de ruimte voor ruimte regeling in de polder Bloemendaal. In zowel de bestemming 'Agrarisch-Glastuinbouw' als de bestemming 'Agrarisch – Sierteelt' is voor het toepassen van de ruimte voor ruimte regeling een wijzigingsbevoegdheid opgenomen. Deze wijzigingsbevoegdheid geldt echter alleen binnen de aanduiding 'wrozone - wijzigingsgebied', waardoor deze niet kon worden toegepast voor het saneren en herstructureren van alle bedrijven binnen het bestemmingsplan 'Ruimte voor Ruimte Polder Bloemendaal'. Daarom is een apart bestemmingsplan opgesteld. Het perceel Henegouwerweg 102D ligt wel binnen de aanduiding, maar het perceel Henegouwerweg 103 niet. Daarom wordt voor beide percelen een nieuw bestemmingsplan opgesteld.

De locatie aan de Kromme Esse ligt binnen het bestemmingsplan 'Ruimte voor Ruimte polder Bloemendaal' en heeft hierin gedeeltelijk de bestemming 'Wonen' en 'Tuin' en gedeeltelijk de bestemming 'Agrarisch – Sierteelt' met een wijzigingsbevoegdheid 'Wetgevingszone – wijzigingsgebied 1 en2' (zie afbeelding 2). Op grond van de bestemming 'Wonen' zijn woningen toegestaan van 600 m3. De wijzigingsbevoegdheid geeft de mogelijkheid de bestemming o.a. te wijzigen naar 'Wonen' om, op grond van de ruimte voor ruimte regeling, compensatiewoningen te kunnen realiseren. Ter plaatse van wijzigingsgebied 1 is maximaal 1 woning toegestaan en ter plaatse van wijzigingsgebied 2 maximaal 3 woningen. De compensatiewoningen mogen maximaal 600 m3 worden. De regels dienen gewijzigd te worden zodat woningen van 750 m3 mogelijk zijn. Daarom wordt het gebied van de Kromme Esse meegenomen in dit bestemmingsplan.

### **1.4 Leeswijzer**

In deze toelichting wordt, na dit inleidende hoofdstuk, in hoofdstuk 2 de bestaande situatie beschreven. Hoofdstuk 3 bevat de planbeschrijving en in hoofdstuk 4 worden de beleidskaders toegelicht. In hoofdstuk 5 is de waterparagraaf opgenomen, hoofdstuk 6 bevat de diverse milieu- en omgevingsaspecten, hoofdstuk 7 geeft de juridische toelichting en de laatste 2 hoofdstukken gaan in op de economische en maatschappelijke uitvoerbaarheid.

### **2 Bestaande situatie**

### **2.1 Algemeen**

In dit hoofdstuk worden de belangrijkste zaken in en om het plangebied beschreven. Deze zaken betreffen de ruimtelijke- en functionele structuur waaronder de aard van het landschap, de woningen, de bedrijven en de stedenbouwkundige aspecten.

### **2.2 Ruimtelijke structuur polder Bloemendaal**

#### *Landschap*

De Polder Bloemendaal, heeft met haar landschappelijke openheid en veengrond de typische kenmerken van een veenweidegebied, zoals het patroon van een slagenlandschap met sloten en weiden. De polder wordt omsloten door aan vrijwel alle kanten aanwezige lintbebouwing. Vanaf diverse wegen is de polder nog goed zichtbaar, ondanks de aanwezigheid van bebouwing,glastuinbouw en sierteeltbedrijven. Er zijn nog diverse kenmerken en elementen waaraan de ontginningsgeschiedenis en het gebruik van de polder Bloemendaal af te lezen zijn:

- de sloten die recht op de Gouwe en Winterdijk staan, dateren uit de Middeleeuwen;
- enkele sloten waarover de watermolens konden afwateren, hebben als molenvliet gefunctioneerd;
- de Winterdijk en Baarsjeskade vormen de achtergrens van de ontginningen die in het verleden hebben plaatsgevonden vanaf de Gouwe en de Bloemendaalseweg;
- de legakkers zijn smalle percelen waarop het turf te drogen werd gelegd: de veenputten laten zien waar het veen werd afgegraven;
- op enkele plaatsen zijn geriefbosjes aanwezig, waar vroeger het hout voor gereedschap vandaan werd gehaald;
- ook komen er pestbosjes voor, waar dode dieren werden begraven.

*Afbeelding 5 veenweidegebied*

### **2.3 Functionele structuur polder Bloemendaal**

#### *Agrarische bedrijven*

Qua ruimtegebruik is de grondgebonden landbouw en voorheen de glastuinbouw de grootste gebruiker binnen de polder Bloemendaal. Agrarische bedrijfsbebouwing en bedrijfswoningen bevinden zich geconcentreerd aan de wegen in de polder.

#### *Sierteelt en glastuinbouwbedrijven*

Met name aan de Henegouwerweg (N207), de Kromme Esse en de Zwarteweg bevonden zich tot voor kort sierteelt- en glastuinbouwbedrijven. Deze bedrijven lagen buiten de sierteeltcontour. De bebouwing was geconcentreerd aan de wegzijde. Ook lagen verspreid in de polder kassen. De verspreide glasopstanden buiten de sierteeltcontour waren hoofdzakelijk ondersteunend aan de sierteelt.

#### *Woningen*

De bestaande woningen liggen voornamelijk aan de wegzijde van de diverse wegen. Hierbij concentreert de historische bebouwing zich langs de Henegouwerweg, Bloemendaalseweg en de Brugweg. De bebouwing is met haar voorkanten gericht op de wegen en de achterkanten grenzen aan de polder. Deze oriëntatie is en wordt bij de inpassing van de ruimte voor ruimte woningen gerespecteerd.

#### *Overige functies*

Naast voornoemde agrarische functies, zijn meerdere burgerwoningen, in sommige gevallen met ondergeschikte (bedrijfsmatige) activiteiten aan huis aanwezig in de polder. De polder is toegankelijk voor wandelaars en voor recreatie aantrekkelijk.

#### *Technische infrastructuur*

Wat betreft de planologisch relevante kabels en leidingen is van belang dat ten zuiden van het perceel Henegouwerweg 103 een drinkwatertransportleiding ligt. Deze leiding loopt in oostelijke richting naar de Bloemendaalseweg bij de onderdoorgang met de A12. Aangezien de leiding op meer dan 240 meter van het perceel ligt heeft de herstructurering van het perceel Henegouwerweg 103 geen invloed op deze leiding.

### **2.4 Bestaande situatie**

#### *Situatie Henegouwerweg 102D voor de herstructurering*

Het bedrijf Van Vliet bestond uit twee kavels, Henegouwerweg 102C en 102D. In dit bestemmingsplan betreft het alleen de twee compensatiewoningen achter nr. 102D. De twee compensatiewoningen achter 102C zijn vastgelegd in het bestemmingsplan 'Ruimte voor Ruimte Polder Bloemendaal'. In dit bestemmingsplan zijn clusters gemaakt van soms meerdere bedrijven om zo te kunnen komen tot een gewenste herstructurering en kwaliteitswinst. Het bedrijf van Van Vliet vormt een cluster (2) met het bedrijf Vlijo Beheer BV. Dit cluster bestond uit een mix van kassen, sierteeltgronden en verharding. Aan de wegzijde staan enkele woningen. Beide bedrijven hebben een deel van hun contingent verplaatst naar een andere locatie in de polder. Binnen dit cluster worden 6 woningen gerealiseerd. De overige contingenten hebben een plek elders in de polder Bloemendaal gekregen.

*Afbeelding 6 voorheen bestaande situatie*

In onderstaande afbeelding is weergegeven hoeveel vierkante meters aan kassen en bedrijfsbebouwing per bedrijf is gesaneerd. Op de locatie van Van Vliet is 22.321 m2 aan kassen gesaneerd en 1226 m2 aan bedrijfsbebouwing. Naast deze bebouwing is ook 12.937 m2 aan sierteeltgrond ingeleverd.

*Afbeelding 7 gesaneerde kassen (paars) en bedrijfsbebouwing (oranje)*

*Huidige situatie Henegouwerweg 103*

*Afbeelding 8 bestaande situatie met te saneren kas en sierteeltgronden*

Het bedrijf van de heer van Triet bestaat uit 1 kavel met daarop een bedrijfswoning en een kas en tunnelkassen van totaal 960 m2. Totaal zal 14.945 m2 aan sierteeltgrond worden gesaneerd.

#### *Huidige situatie Kromme Esse*

De locatie aan de Kromme Esse ligt buiten het sierteeltconcentratiegebied. De percelen liggen binnen de bebouwingscontour van de gemeente. Deze locatie is daarom opgenomen als overlooplocatie voor mogelijke compensatiewoningen uit de polder. In het bestemmingsplan zijn nu 3 woningen mogelijk gemaakt op het noordelijke perceel. Daarnaast is er een mogelijkheid tot het realiseren van meer woningen. Deze extra woningen zijn met een wijzigingsbevoegdheid in het bestemmingsplan opgenomen.

#### *Huidige ruimtelijke beleving Henegouwerweg*

Vanaf de Henegouwerweg is er vrij en open zicht op de Gouwe. Aan de zijde van Polder Bloemendaal is vooral zicht op een groene bomenlaan met af en toe een doorzicht op de achterliggende woningen en groene tuinen.

Achter de woningen is een gebied met bedrijfsgebouwen, kassen en sierteelt. Deze zijn op sommige plekken goed zichtbaar en ontnemen het zicht op de polder. De watergang tussen de zuidelijkste twee kavels werd voor een deel overkluisd door kassen en was hier niet meer zichtbaar (betreft de watergang op afbeelding 10). Het ontbreken van zicht over deze watergang deed grote afbreuk aan de beleving van de polder. Ten noorden van de locatie ligt een gemaal met een brede watergang haaks op de Henegouwerweg de polder in.

Deze watergang is een belangrijke zicht-as op het achterliggende gebied, maar deze werd door de situering van de kassen direct aan de watergang deels verstoord. De herstructurering waarbij de kassen zijn gesaneerd heeft gezorgd voor een aanzienlijke kwaliteitsverbetering .

*Afbeelding 9 foto zicht vanaf Henegouwerweg op Henegouwerweg 103*

*Afbeelding 10 foto zicht vanaf Henegouwerweg op bedrijfslocatie*

#### *Huidige ruimtelijke beleving Kromme Esse*

De Kromme Esse heeft een groene uitstraling en bestond uit sierteeltgronden. Vanaf de Kromme Esse en de Henegouwerweg is er vrijwel geen zicht op deze kavel. Aan de overzijde van de Kromme Esse staan bedrijfsgebouwen.

#### *Polder Bloemendaal Toepassing Ruimte voor Ruimteregeling: de kaders (februari 2012)*

De gemeente Waddinxveen heeft gebaseerd op de provinciale Ruimte voor Ruimte regeling en inrichtingsvisie Weids Bloemendaal voor polder Bloemendaal uitgangpunten en ruimtelijke randvoorwaarden opgesteld. Deze zijn opgenomen in het beleidsdocument 'Polder Bloemendaal Toepassing Ruimte voor Ruimteregeling: de kaders (februari 2012)'.

#### *Basisuitgangspunten*

Als basis voor de regeling geldt de ruimtelijke kwaliteitswinst als doelstelling. De volgende uitgangspunten zijn vastgesteld:

- Op basis van de inrichtingsvisie is de toepassing van de regeling mogelijk voor zowel de sanering van glasopstanden, agrarische bedrijfsbebouwing en sierteeltgronden. Bij toepassing van de regeling geldt de eis dat zowel de saneringslocatie als de compenserende bebouwing buiten de hiertoe aangewezen concentratiegebieden (glastuinbouw en sierteelt) zijn gelegen;
- De compensatiewaarde volgt uit de te saneren oppervlakte (provinciaal kader) waarbij de sloop van iedere 1.000 m² bedrijfsgebouwen, iedere 5.000 m² kassen of iedere 2,25 ha boom- en sierteelt één compensatie-eenheid oplevert. Deze compensatie-eenheid is gewaardeerd op een woonruimte van 600 m³ exclusief kelders en vergunningsvrije bouwmogelijkheden. Verrekening vindt plaats door deling op het te realiseren volume;
- Aanvullend hierop geldt dat met de sanering van sierteeltgronden per sanering (gerelateerd per bedrijf) maximaal één compensatie-eenheid verkregen kan worden. Bij de inzet van sierteeltgronden is de feitelijke situatie bepalend;
- Er geldt een maximum van drie wooneenheden per saneringslocatie (gerelateerd per bedrijf) niet gerelateerd aan de compensatie-eenheden. Bij inpassing van de woonfunctie dient de continuïteit van de bedrijfsvoering alsmede de milieuhygiëne gewaarborgd te zijn.

### **3 Planbeschrijving**

### **3.1 Algemeen**

Voor het gebied ten oosten van de kern Waddinxveen is op 14 december 2011 de *Inrichtingsvisie Weids Bloemendaal* vastgesteld. Het betreft een visie omtrent het behoud en de versterking van de aanwezige landschappelijke en natuurwaarden in combinatie met de ontwikkeling van recreatieve waarden. Om de ruimtelijke kwaliteitsverbetering voor de polder Bloemendaal mogelijk te maken, dient verspreid liggende glastuinbouw en sierteelt te worden gesaneerd in combinatie met herontwikkeling in het sierteeltconcentratiegebied in het noordwestelijk deel van de polder.

Geïnspireerd door deze inrichtingsvisie hebben de in de polder gehuisveste kwekers en de gemeente Waddinxveen onderzocht welke mogelijkheden er zijn om met behulp van de Provinciale Ruimte voor Ruimte regeling de polder opnieuw in te richten. Dit heeft geleid tot de rapportage *Ruimtelijke kwaliteitswinst herontwikkeling sierteeltbedrijfslocaties (2013),*  het *Ontwikkelingsplan Sierteelt Polder Bloemendaal (2013)* en uiteindelijk het bestemmingsplan *'Ruimte voor Ruimte polder Bloemendaal'* (2015).

In dit plan worden enkele noodzakelijke wijzigingen (o.a. naar aanleiding van de uitspraak van de Raad van State van 15 april 2015) binnen het bestemmingsplan *'Ruimte voor Ruimte polder Bloemendaal'* (2015) mogelijk gemaakt.

### **3.2 Toekomstige situatie**

Op basis van het beleidsdocument 'Polder Bloemendaal Toepassing Ruimte voor Ruimteregeling: de kaders (februari 2012)' is de volgende inrichting van cluster 2 vastgesteld.

#### *Oorspronkelijke plan cluster 2 (waaronder Henegouwerweg 102D)*

Binnen het cluster worden in de nieuwe situatie 6 woningen zorgvuldig ingepast. De woningen liggen allemaal gesitueerd binnen de 2e bebouwingslijn. De 6 woningen zijn verdeeld over drie kavels. Dit bestemmingsplan betreft alleen de meest zuidelijke kavel. De ontsluiting van de woningen en percelen gebeurt via een nieuw te realiseren ontsluitingweg die parallel aan de Henegouwerweg zal lopen, de Henegouwernesse. Hierdoor ontstaat er een "secundair" netwerk, ter bevordering van onderlinge contacten, maar ook i.v.m. veiligheid. Deze parallelweg krijgt een entree ter hoogte van Henegouwerweg 96. Vanaf deze entree loopt de weg door in zuidelijke richting, waar hij ter hoogte van Henegouwerweg 102D weer zal aansluiten op de hoofdontsluiting. Deze parallelstructuur levert het gebied veel kwaliteit en veiligheid, omdat er niet bij elke te ontwikkelen kavel een nieuwe ontsluiting gemaakt hoeft te worden. Deze lokale parallelweg is tevens door fietsers en voetgangers te gebruiken, zodat deze ook het unieke landschap achter de woningen kunnen ervaren. Alle woningen , waaronder de twee woningen waar het in dit plan om gaat, krijgen dezelfde nokrichting, welke parallel is aan de verkavelingsstructuur zodat ze de landschappelijke structuur versterken. Op de middelste en zuidelijkste kavel komen in totaal 4 nieuwe woningen achter de bestaande woningen te staan. De nieuwe woningen zijn zo gesitueerd dat deze allemaal zicht hebben op het achterliggende landschap.

*Afbeelding 11 situering nieuwe woonkavels*

#### *Aanpassing oorspronkelijke plan*

Na de vernietiging van het bestemmingsplan ter plaatse van de twee woonkavels achter de Henegouwerweg 102D is bekeken of in overleg met de eigenaar van de boomkwekerij het plan aangepast kon worden. Daarbij zijn meerdere variaties op het oorspronkelijk plan ter sprake gekomen. Uiteindelijk heeft de eigenaar van de boomkwekerij besloten om ook gebruik te maken van de ruimte-voor-ruimte regeling en zijn boomkwekerij te saneren. Door sanering van de boomkwekerij ontstaat 0,9 woningcontingent. De nog nodige 0,1 contingent wordt verkregen van Van Vliet. De compensatiewoning zal na de sanering achter de woning Henegouwerweg 103 worden gesitueerd. Deze woning komt ongeveer tussen de twee compensatiewoningen van Henegouwerweg 102D te liggen. De ontsluiting van deze woning zal plaatsvinden via de al bestaande ontsluiting op het perceel. De situering van de compensatiewoning op Henegouwerweg 103 is gebaseerd op de randvoorwaarden zoals opgenomen in het beleidsdocument 'Polder Bloemendaal Toepassing Ruimte voor Ruimteregeling: de kaders.

Doordat de boomkwekerij gesaneerd gaat worden kunnen de twee woonkavels op Henegouwerweg 102D op ongeveer dezelfde plek blijven als in het oorspronkelijke plan. Ze worden marginaal verplaatst in verband met de afspraken tussen de twee eigenaren van de locaties. Er is geen sprake meer van mogelijke milieuhinder van de boomkwekerij.

#### *Ruimtelijke kwaliteitswinst*

De situering van de nieuwe woonkavels is zorgvuldig gekozen. De situering van de compensatiewoningen is gebaseerd op de gestelde randvoorwaarden met betrekking tot ligging en omvang, zoals omschreven in het beleidsdocument 'Polder Bloemendaal Toepassing Ruimte voor Ruimteregeling: de kaders (februari 2012)'. Voor de onderscheiden locaties heeft een analyse plaatsgevonden van de huidige ruimtelijke beleving, het bestaand gebruik en de functies op aangrenzende gronden en de mogelijkheden voor te behalen ruimtelijke kwaliteitswinst.

Sloop van kassen met bedrijfsbebouwing zorgt er voor dat de openheid van de polder op die plekken wordt hersteld. Dit in combinatie met transformeren van de betreffende sierteeltpercelen naar grasland (weide / natuur), levert een belangrijke bijdrage aan de beoogde ruimtelijke kwaliteitswinst. Door de sanering van het sierteeltbedrijf op Henegouwerweg 103 wordt ook nog eens het laatste bedrijf in het cluster van sierteeltbedrijven tussen Henegouwerweg 100 en 103 gesaneerd, waardoor nu het hele cluster wordt getransformeerd naar wonen.

Een en ander betekent ook dat zichtlijnen op de polder worden hersteld en versterkt. De nieuwe woningen zijn zo goed mogelijk landschappelijk ingepast. Daarbij is ook rekening gehouden met zichtlijnen vanuit de bestaande woningen en het verkavelingspatroon van de polder. Tevens is ingespeeld op de ligging van de diverse watergangen. Langs deze watergangen zijn bebouwingsvrije zones opgenomen, waardoor zicht op de polder mogelijk is. Door de bebouwing te concentreren in de eerste en tweedelijns zone in combinatie met de sanering van het verspreide glas in de polder, wordt de openheid en weidsheid van de polder ook benadrukt.

#### *Plan Kromme Esse*

Contingenten die elders niet ingezet kunnen worden, kunnen hier benut worden. Het inrichtingsvoorstel omvat 3 nieuwe woningen op de noordelijke kavel. Voor deze 3 woningen zijn bouwenveloppen aangegeven. Tevens bestaat de mogelijkheid om deze locatie met 4 woningen uit te breiden. Alle woningen in dit cluster liggen binnen de bebouwingscontour van de gemeente. De meest oostelijke bouwenveloppe is bedoeld voor een vrijstaande woning. Westelijk van deze woning liggen twee bouwenveloppen geschakeld aan elkaar. Deze bouwenveloppen kunnen benut worden twee vrijstaande woningen, waarbij deze woningen dan wel in dezelfde rooilijn staan en dezelfde uitstraling hebben (gevel, dak, materiaalgebruik). Vanwege de ligging binnen de bebouwingscontour is een bebouwingsvolume mogelijk van 750m3. De wijziging van de drie woningen aan de Kromme Esse van 600m3 naar 750m3 is een technische correctie van het bestemmingsplan 'Ruimte voor Ruimte Polder Bloemendaal'.

#### *Ruimtelijke kwaliteitswinst*

De situering van de nieuwe woonkavels is zorgvuldig gekozen. De groene uitstraling aan de Kromme Esse blijft behouden en wordt versterkt. Met de realisatie van het inrichtingsvoorstel, ontstaat een aantrekkelijk groen woongebied binnen de bebouwingscontour. Door op deze locatie woningbouw te realiseren, wordt de woonfunctie in dit deel van de kern van Waddinxveen versterkt. Naast dat hiermee voldaan wordt aan de beleidswensen van de gemeente en provincie, kan dit ook een impuls geven voor een verdere kwaliteitsverbetering in de directe omgeving.

*Afbeelding 12 situering nieuwe woonkavels*

### **3.3 Verkeer en parkeren**

#### *Henegouwerweg 102 en 103*

In het bestemmingsplan 'Ruimte voor Ruimte polder Bloemendaal' is opgenomen dat vanaf de Henegouwerweg een nieuwe ontsluiting gemaakt wordt die parallel aan de Henegouwerweg zal lopen, de Henegouwernesse. Hierdoor ontstaat er een "secundair" netwerk wat de verkeersveiligheid ten goede komt aangezien er niet meerdere nieuwe ontsluitingen nodig zijn. De parallelweg krijgt een entree ter hoogte van Henegouwerweg 96 en loopt in zuidelijke richting waar het ter hoogte van Henegouwerweg 102D weer zal aansluiten op de hoofdontsluiting. Deze lokale parallelweg is tevens door fietsers en voetgangers te gebruiken. Het blijft ook mogelijk om langs de Henegouwerweg te fietsen.

In het bestemmingsplan 'Ruimte voor Ruimte polder Bloemendaal' is het wegtracé van de Henegouwernesse binnen de bestemming 'Verkeer' opgenomen. Gebleken is dat het definitieve tracé iets anders gaat lopen. Voor het deel van het tracé tussen Henegouwerweg 102C en 102D wordt de bocht flauwer gemaakt, zie afbeelding 14. Deze wijziging wordt meegenomen in dit bestemmingsplan. De locatie Henegouwerweg 103 blijft gebruik maken van de bestaande ontsluiting.

De nieuwe woonkavels zijn dusdanig ruim dat voldoende parkeerplaatsen op eigen terrein kunnen worden aangelegd.

*Afbeelding 13 nieuwe tracé Henegouwernesse*

#### *Kromme Esse*

De woningen aan de Kromme Esse worden ontsloten via de bestaande brug vanaf de Kromme Esse. De ontsluitingsweg loopt langs de perceelsgrens en zuidelijke watergang. Deze verbinding kan worden doorgetrokken naar het achterland. Bovendien kan deze ontsluitingsweg ook benut worden voor een mogelijke vierde woning. Daarbij bestaat ook de mogelijkheid om de weg naar het zuidelijke perceel te verlengen en via het zuidelijke perceel weer aan te sluiten op de Kromme Esse. Hierdoor ontstaat er een rondritprincipe, ook bedoeld voor de ontsluiting van de vier mogelijk toekomstig te realiseren woningen op het zuidelijke perceel. De optie voor de zuidelijke ontsluiting zal tevens worden gebruikt voor het achtergelegen te ontwikkelen sierteelt/kassengebied.

*Afbeelding 14 variant 1 (boven) en variant 2 (onder) ontsluiting Kromme Esse*

### **4 Beleid en regelgeving**

### **4.1 Algemeen**

In dit hoofdstuk zijn de aanknopingspunten van het relevante overheidsbeleid voor dit bestemmingsplan opgenomen.

### **4.2 Rijksbeleid**

### *Structuurvisie Infrastructuur en Ruimte*

De Structuurvisie Infrastructuur en Ruimte (SVIR) is op 13 maart 2012 in werking getreden. De structuurvisie geeft een nieuw, integraal kader voor het ruimtelijk en mobiliteitsbeleid op rijksniveau en is de 'kapstok' voor bestaand en nieuw rijksbeleid met ruimtelijke consequenties. In de structuurvisie schetst het rijk ambities tot 2040 en doelen, belangen en opgaven tot 2028.

De leidende gedachte in de SVIR is ruimte maken voor groei en beweging. De SVIR is de eerste rijksnota die de onderwerpen infrastructuur en ruimte integraal behandelt. In de SVIR richt het Rijk zich vooral op decentralisatie. De verantwoordelijkheid wordt verplaatst van rijksniveau naar provinciaal en gemeentelijk niveau. Dit betekent minder nationale belangen en eenvoudiger regelgeving. De Structuurvisie Infrastructuur en Ruimte vervangt verschillende bestaande nota's, onder andere de Nota Ruimte, Structuurvisie Randstad 2040, de Nota Mobiliteit, de Mobiliteitsaanpak, de structuurvisie voor de Snelwegomgeving, de agenda Landschap, de agenda Vitaal Platteland en Pieken in de Delta.

Het Rijk stelt heldere ambities voor Nederland in 2040, die inspelen op de (inter)nationale ontwikkelingen die de ruimtelijke en mobiliteitsopgaven bepalen richting 2040. Het Rijk zet het ruimtelijk- en mobiliteitsbeleid in voor een concurrerend, bereikbaar, leefbaar en veilig Nederland. Het Rijk formuleert in de Structuurvisie drie hoofddoelen om Nederland concurrerend, bereikbaar, leefbaar en veilig te houden voor de middellange termijn (2028):

- 1. Het vergroten van de concurrentiekracht van Nederland door het versterken van de ruimtelijk-economische structuur van Nederland;
- 2. Het verbeteren, instandhouden en ruimtelijk zekerstellen van de bereikbaarheid waarbij de gebruiker voorop staat;
- 3. Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

De drie hoofddoelen van het ruimtelijk en mobiliteitsbeleid kennen nationale opgaven die regionaal neerslaan. Voor alle nationale opgaven worden rijksinstrumenten ingezet, waarbij financiering slechts één van de instrumenten is. Ook decentrale overheden en marktpartijen dragen bij aan de realisatie van nationale opgaven. Het Rijk wil de ruimtelijk-economische structuur van Nederland verbeteren door te zorgen voor een aantrekkelijk vestigingsklimaat in en goede internationale bereikbaarheid van de stedelijke regio's met een concentratie van topsectoren. Deze stedelijke regio's beschouwt het Rijk van nationale betekenis en hiermee gaat het Rijk samen met decentrale overheden aan de slag.

Om zorgvuldig ruimtegebruik te bevorderen heeft het Rijk in het Besluit ruimtelijke ordening de 'ladder voor duurzame verstedelijking' opgenomen (gebaseerd op de 'SER-ladder'). Vanuit de SVIR zijn, behoudens de ladder voor duurzame verstedelijking, geen specifieke ontwikkelingen relevant voor dit bestemmingsplan.

Voor het onderhavige bestemmingsplan ruimte voor ruimte Henegouwerweg 102D en 103 leidt toepassing van deze ladder tot de volgende constateringen:

- de voorgenomen ontwikkeling van sanering van sierteeltgronden en –opstallen in ruil voor compensatiewoningen en de concentratie van glas en sierteelt in het aangewezen concentratiegebied zorgt voor een aanzienlijke ruimtelijke kwaliteitsverbetering van een historische polder in het veenweidegebied. De totale planontwikkeling voor de polder Bloemendaal is vastgelegd in de *Inrichtingsvisie Weids Bloemendaal* en wordt beleidsmatig en financieel door de provincie Zuid-Holland ondersteund.
- voor het sierteeltconcentratiegebied in dit bestemmingsplan zijn bedrijven beschikbaar. In samenspraak met de gemeente hebben zij de plannen voor ontwikkeling en inrichting opgesteld. Dit geldt ook ten aanzien van de saneringsverplichting op de vertreklocaties. De voorziene woonkavels voor de compensatiewoningen passen binnen het gemeentelijk beleid en de woonvisie en zullen voor de particuliere markt worden ontwikkeld.

#### *Besluit algemene regels ruimtelijke ordening (Barro)*

Het rijk legt met het besluit algemene regels ruimtelijke ordening (Barro), de nationale ruimtelijke belangen juridisch vast. Enerzijds betreft het de belangen die reeds in de (ontwerp-) AMvB Ruimte uit 2009 waren opgenomen en anderzijds is het Barro aangevuld met onderwerpen uit de Structuurvisie Infrastructuur en Milieu (SVIR). Het besluit is op 30 december 2011 inwerking getreden.

Onderwerpen waarvoor het rijk ruimte vraagt zijn de mainportontwikkeling van Rotterdam, bescherming van de waterveiligheid in het kustfundament en in en rond de grote rivieren, bescherming en behoud van de Waddenzee en enkele werelderfgoederen, zoals de Beemster, de Nieuwe Hollandse Waterlinie en de Stelling van Amsterdam en de uitoefening van defensietaken. Ter bescherming van deze belangen zijn reserveringsgebieden, begrenzingen en vrijwaringszones opgenomen. In het besluit is aangegeven op welke wijze bestemmingsplannen voor deze gebieden moeten zijn ingericht. Indien geldende bestemmingsplannen niet voldoen aan het Barro dan moeten deze binnen drie jaar na inwerkintreding van het besluit zijn aangepast. Vanuit het Barro zijn er voor dit bestemmingsplan geen regels van toepassing omdat er bij de onderhavige planontwikkeling geen nationale belangen zijn gemoeid.

#### **Conclusie**

Het realiseren van drie ruimte voor ruimte woningen in ruil voor de sanering van glasopstanden en sierteeltgronden past binnen de 'ladder voor duurzame verstedelijking' en is in overeenstemming met het rijksbeleid. Dit geldt ook voor de woningen aan de Kromme Esse, waarvan er drie binnen bestaand stedelijk gebied (voorheen bebouwingscontour) liggen en waarbij voor de rest glasopstanden en sierteelt zal worden gesaneerd.

### **4.3 Provinciaal beleid**

#### *Provinciale structuurvisie – Visie Ruimte en Mobiliteit*

De Visie Ruimte en Mobiliteit (VRM), vastgesteld op 9 juli 2014, is de provinciale Structuurvisie zoals in de Wet ruimtelijke ordening is voorgeschreven. De VRM biedt geen vast omlijnd ruimtelijk eindbeeld, maar wel een perspectief voor de gewenste ontwikkeling van Zuid-Holland als geheel.

De visie geeft zekerheid over een mobiliteitsnetwerk dat op orde is en de reiziger en de vervoerder keuzevrijheid biedt, en bevat voldoende flexibiliteit om in de ruimtelijke ontwikkeling te reageren op maatschappelijke initiatieven.

In de visie zijn 4 rode draden te onderscheiden die richting geven aan de gewenste ontwikkeling en het handelen van de provincie:

- beter benutten en opwaarderen van wat er is
- vergroten van de agglomeratiekracht
- verbeteren van de ruimtelijke kwaliteit
- bevorderen van een water- en energie-efficiënte samenleving

De VRM bevat een nieuwe sturingsfilosofie. De kern daarvan is:

- Ruimte bieden aan ontwikkelingen.
- Aansluiten bij de maatschappelijke vraag naar woningen, bedrijfsterreinen, kantoren, winkels en mobiliteit.
- Allianties aangaan met maatschappelijke partners.
- Minder toetsen op regels en meer sturen op doelen.

Het sturen op ruimtelijke kwaliteit vormt een rode draad in het beleid van de provincie. Deze rode draad bepaalt in hoge mate de keuzes in de groene ruimte. Ruimtelijke ontwikkelingen die maatschappelijk en economisch gewenst zijn, moeten bijdragen aan de balans tussen de instandhouding, benutting en versterking van de bestaande gebiedskwaliteiten. Deze vinden hun grondslag in de drie onderscheiden deltalandschappen. De kwaliteitskaart en de bijbehorende richtpunten geven richting aan de wijze waarop ontwikkelingen kunnen inspelen op ruimtelijke gebiedskwaliteiten. De kaart geeft een beschrijving van de gebiedskenmerken en kwaliteiten van Zuid-Holland, waar rekening mee gehouden dient te worden in de planvorming. De uitwerking hiervan op de kaart is niet uitputtend, noch uitsluitend. De kaart biedt hiermee geen oplossingen, maar is een middel om vroeg in het planproces een integrale afweging te maken die de ruimtelijke kwaliteit ten goede komt.

*Afbeelding 16 uitsnede kwaliteitskaart Visie Ruimte en Mobiliteit – Henegouwerweg (boven), Kromme Esse (onder)*

Op de kwaliteitskaart ligt de Henegouwerweg en de Kromme Esse in het gebied dat is aangeduid als de Greenport Boskoop. De provincie wil de greenports in Zuid-Holland waar mogelijk versterken en de transitie versnellen. Hierbij wordt het proces van verdergaande schaalvergroting, innovatie, verduurzaming en vervlechting van het logistieke netwerk van de greenports met de Rotterdamse haven steeds belangrijker. De greenport Boskoop ligt in het Groene Hart op de overgang van stad en land en heeft een verdicht karakter. Binnen de greenport zijn nieuwe teeltmethoden in ontwikkeling. De handelsfunctie neemt nog verder toe.

#### *Verordening Ruimte*

Om het provinciaal ruimtelijk beleid uit te voeren heeft de provincie verschillende instrumenten, waaronder een verordening. De Verordening ruimte 2014 (vastgesteld 9 juli 2014) stelt regels aan gemeentelijke bestemmingsplannen. Niet alle onderwerpen zijn geschikt voor opname in een verordening. In het algemeen lenen vooral onderwerpen met heldere criteria en/of spelregels en een zwaarwegend provinciaal belang zich hiervoor.

De provincie heeft in de Verordening ruimte 2014 daarom onder meer regels opgenomen over kantoren, bedrijven, detailhandel, glastuinbouw, boom- en sierteelt, bollenteelt, ruimtelijke kwaliteit, agrarische bedrijven, waterkeringen, provinciale vaarwegen, recreatieve vaarwegen, windenergie, archeologie en molen - en landgoedbiotopen. In de verordening staan de regels die de provincie stelt aan ruimtelijke ontwikkelingen.

#### Boom- en sierteeltgebied/ruimte voor ruimte

Het perceel Henegouwerweg 102D en de Kromme Esse liggen net buiten het op kaart 3 aangewezen boom- en sierteeltgebied en ook buiten het gebied met beschermingscategorie 2. Henegouwerweg 103 ligt buiten het boom- en sierteeltgebied maar binnen de zone beschermingsgebied 2. Het boom- en sierteeltgebied is primair bestemd voor bedrijven in de boom- en sierteelt sector. Binnen het gebied met beschermingscategorie 2 zijn ruimtelijke ontwikkelingen niet zonder meer mogelijk. Op grond van de verordening zijn ruimtelijke ontwikkelingen (zoals toepassing van de ruimte voor ruimte regeling) mogelijk, mits het plan past bij de aard en schaal van het gebied en voldoet aan de relevante richtpunten van de Kwaliteitskaart (artikel 2.1.1, lid 1 onder a). Dit wordt dan gezien als inpassen. Uitgangspunt is het principe 'ja, mits': ruimtelijke ontwikkelingen zijn mogelijk, met behoud of verbetering van de ruimtelijke kwaliteit. De sanering van een boomkwekerij buiten het boom- en sierteeltgebied zorgt voor een verbetering van de ruimtelijke kwaliteit (zie ook paragraaf 3.2). In ruil voor de sanering van de kwekerij wordt één compensatiewoning teruggebouwd. De ontwikkeling past daarmee binnen de aard en schaal van het gebied (aanpassen). Het gebied is op de kwaliteitskaart aangeduid als 'veenweidelandschap'. De richtpunten voor dit gebied zijn:

- Bewaren diversiteit aan verkavelingspatronen. Lengtesloten zijn beeldbepalend en worden behouden.
- Ontwikkelingen houden rekening met het behoud van kenmerkende landschapselementen
- Ontwikkelingen dragen bij aan behoud van de maat en weidsheid van de poldereenheden
- Nieuwe bebouwing en bouwwerken worden geplaatst binnen de bestaande structuren/ linten en niet in de veenweidepolders.

#### **Conclusie Structuurvisie en Verordening**

De provincie heeft boom- en sierteeltgebieden aangewezen met als doel binnen deze gebieden de boom- en sierteeltbedrijven te concentreren. Door het onderhavige plan worden sierteeltgronden en –opstallen buiten het boom- en sierteeltgebied gesaneerd.

In ruil hiervoor mogen aan de Henegouwerweg drie compensatiewoningen worden gerealiseerd. Deze woningen zijn zodanig gesitueerd dat rekening is gehouden met de bestaande waarden van het veenweidegebied. Binnen de Kromme Esse worden drie woningen gerealiseerd die binnen bestaand stedelijk gebied (voorheen bebouwingscontour) liggen. Voor het overige is een wijzigingsbevoegdheid opgenomen waarbij in ruil voor de sanering van glasopstanden en sierteeltgronden woningen mogen worden gebouwd.

De woningen aan de Henegouwerweg worden binnen het bestaande lint langs de Henegouwerweg gerealiseerd. De bestaande verkavelingspatronen en landschapselementen worden daarbij gerespecteerd en door de sanering van de sierteeltbedrijven is weer zicht op het veenweidegebied mogelijk. Daarmee wordt voldaan aan de uitgangspunten van de Verordening Ruimte. Dit geldt ook voor de Kromme Esse. Daarnaast heeft de provincie al eerder ingestemd met het totale plan voor sanering van sierteelt in ruil voor de bouw van compensatiewoningen in de polder Bloemendaal, zie hiervoor ook het bestemmingsplan Ruimte voor Ruimte polder Bloemendaal.

*Afbeelding 17 uitsnede kaart 3 en 7 Verordening Ruimte – Henegouwerweg (links), Kromme Esse (rechts)*

#### *Gebiedsprofiel Gouwe Wiericke*

De provincie Zuid-Holland maakt werk van kwaliteit in de ruimtelijke ordening. Zij wil de karakteristieken van de Zuid-Hollandse landschappen herkenbaar en beleefbaar houden en tegelijk ook ruimte bieden voor nieuwe ontwikkelingen. De kwaliteitskaart in de Visie ruimte en mobiliteit is hiervoor de basis. Deze kwaliteitskaart is voor een 16-tal gebieden uitgewerkt in "gebiedsprofielen ruimtelijke kwaliteit". Een gebiedsprofiel omvat een beschrijving van karakteristieken (wat is er), ontwikkeling (wat speelt er), kwaliteiten (wat is waardevol) en ambitie (wat willen we) van het landschap van het betreffende gebied. Het gebiedsprofiel is in samenwerking met gemeenten en andere overheden en gebiedspartners opgesteld als gezamenlijke basis voor de ruimtelijke kwaliteit van dit gebied. Elke ontwikkeling vraagt uiteindelijk om maatwerk.

#### Veenweidelandschap

De percelen aan de Henegouwerweg liggen in het op 16 december 2014 vastgestelde gebiedsprofiel Gouwe Wiericke. Gouwe Wiericke heeft een rijk palet aan polders met ieder zijn eigen karakteristieke verkavelingspatroon.

Kenmerkend voor Gouwe Wiericke is het samenspel tussen het oorspronkelijke ontginningspatroon en de vervening die onder andere tot het ontstaan van de Reeuwijkse Plassen hebben geleid. De ambities van het gebiedsprofiel richten zich onder andere op:

- het behouden van de grote openheid en uitgestrektheid van het veenweidelandschap van Gouwe Wiericke, het versterken van de samenhang met de andere gebieden van het Groene Hart;
- het behoud van de polders, met de daarbij horende verkavelings- en waterpatronen, als dominante ruimtelijke eenheden;
- het behouden van de nuances tussen de polders en de beleefbaarheid van de verschillende stadia van veenontwikkeling;
- het behouden en versterken van de grote mate van diversiteit tussen de verschillende bebouwingslinten;
- versterken van de recreatieve mogelijkheden, met name voor de landschapsbeleving zowel vanaf het water als vanaf het land.

Ontwikkelingen in het veenlandschap dragen zorg voor behoud van het veen en zijn gericht op het beperken van de bodemdaling. Hiervoor geldt dat ontwikkelingen rekening houden met het behoud van kenmerkende landschapselementen. De nieuwe bebouwing wordt geplaatst binnen de bestaande structuren/ linten en niet in de veenweidepolders. Aanvullende ambities zijn onder meer het tegengaan van verrommeld grondgebruik dat de openheid aantast.

#### Rand Sierteelt (contact)

Het verschil in openheid tussen het sierteeltgebied en het omliggende veenweidelandschap is groot. De grens van het sierteeltgebied is planologisch bepaald. Daar waar deze contour samenvalt met een landschappelijke grens, zoals een kade of wetering, is de overgang naar het omliggende landschap helder en duidelijk waarneembaar. Er zijn ook plotselinge overgangen zonder landschappelijke aanleiding. Overgangszones met beplanting en water verzachten daarbij de overgang naar het open weidegebied. Ambities zijn onderscheid tussen het besloten sierteeltgebied en omliggend open veenweidegebied behouden en versterken, door behoud van de waterrand en het open karakter van het landschap buiten de sierteelt. Doorzichten op het open veenweide zijn daarbij belangrijk.

#### Linten blijven linten

In het gebiedsprofiel maakt de planlocatie onderdeel uit van het kanaaldijklint langs de Gouwe. Langs de rivieren liggen de linten verhoogd op de oeverwallen of op de dijken. Het dijklint langs de Gouwe is asymmetrische met een los bebouwingspatroon. In de linten spelen verschillende ontwikkelingen. In de polder Bloemendaal vindt nieuwbouw in de linten plaats (onder andere bij het saneren van glasopstanden in het kader van de Ruimte-voor-ruimteregeling. Richtpunten zijn:

- Linten blijven linten als onderscheidende bebouwingsvorm in het gebied.
- Linten behouden hun lineaire karakter, waarbij de achterzijde van de bebouwing een direct contact met het landschap heeft en de voorzijde aan de openbare weg of waterloop grenst.
- Bij nieuwe ontwikkelingen zijn de huidige korrel, profiel, transparantie en respect voor historische gaafheid van een lint richtinggevend.
- Bij grootschalige ontwikkelingen blijft het lint herkenbaar als bebouwingsvorm. Dit betekent dat op gepaste afstand van het lint gebouwd wordt, waarbij het landschap, het lint en de nieuwe ontwikkeling bepalend zijn voor deze afstand. Het lint behoudt zijn eigen gezicht.

#### **Conclusie gebiedsprofiel Gouwe Wiericke**

De percelen liggen aan de westrand van het gebiedsprofiel, waarbij Henegouwerweg 103 nog net in het gebied met de aanduiding 'belangrijk weidevogelgebied' ligt en de Henegouwerweg 102D in het gebied met de aanduiding 'verspreide kassen'. Door de sanering van de sierteeltbedrijven is sprake van een aanzienlijke kwaliteitswinst. Kassen en loodsen worden gesloopt en daarvoor in de plaats worden in dit plan drie woningen teruggebouwd. De woningen worden ingepast in de bestaande structuur, waardoor doorzichten worden hersteld. Geconcludeerd kan worden dat onderhavige planontwikkeling voldoet aan de uitgangspunten van het gebiedsprofiel Gouwe Wiericke.

#### *Gebiedsprofiel Boskoop*

#### Sierteelt veenlandschap

De Kromme Esse ligt in het op 15 juli 2014 vastgestelde gebiedsprofiel Boskoop. Hierin is het gebied aangeduid als 'Sierteelt op veen'. In het unieke veengebied van Boskoop wordt het landschapsbeeld al van oudsher door boomkwekerijen bepaald. De slagenverkaveling met een halfopen karakter is kenmerkend voor deze veenontginning. In het zuiden van Boskoop is de kavelrichting oost-west en in het noorden zijn de kavels noord-zuid georiënteerd. Het gebied heeft een waterrijk karakter door de brede, steeds weer opnieuw uitgegraven kavelsloten en de vele dwarssloten. De sloten hebben harde oeverbeschoeiingen, waardoor strakke lijnen van de verkaveling worden geaccentueerd. Het veen is gevoelig voor bodemdaling en de waterbeheersing luistert nauw. Het oudste deel van het kwekersgebied is kleinschalig en er komen kenmerkende houtakkers voor. De randen van de sierteelt op het bovenland en de veel lager gelegen open droogmakerijen vormen een bijzonder contrast. De ambities in dit gebied zijn:

- Ontwikkelingen noodzakelijk voor een duurzame bedrijfsvoering van de sierteelt vinden plaats met respect voor de gebiedseigen karakteristieken. Gekenmerkt door het verkavelingspatroon en verkavelingsrichting, linten, hoofdwatergangen en zichtsloten.
- Behoud van de ontginningslinten als herkenbare landschappelijke structuurdrager van het veenlandschap en begrenzing van poldereenheden.
- Bewaren van het karakteristieke verkavelingspatroon, waarbij lengtesloten als beeldbepalend worden beschouwd. Lengtesloten zijn de sloten in de lengterichting van de kavel, haaks op de ontginningslinten.
- Bij schaalvergroting ligt de breedte van de kavel maximaal tussen de 110 en 120 meter, gebaseerd op de oorspronkelijke uitgiftebreedte ten tijde van de copeontginning.

#### Kwaliteit van de stads- en dorpsrand

In de Greensportregio Boskoop zijn dorp en sierteelt sterk verweven. Van een duidelijke dorpsrand is nauwelijks sprake. Alleen langs de Gouwe is er sprake van een duidelijk front. In de droogmakerij zijn de overgangen veel scherper. Door het hoogteverschil tussen bovenland en laaggelegen polder ontstaat een duidelijke, waarneembare rand. Door de herstructureringsopgave zullen ook de randen er anders uit gaan zien, zowel de dorpsranden als de randen van het sierteeltgebied. Vooral langs de randen van het sierteeltgebied kunnen overgangszones met natuurvriendelijke oevers en recreatieve routes/groene verbindingen leiden tot verbeteringen. Ambitie voor de ontwikkelingen aan de dorpsrand is het realiseren van een rand met overgangskwaliteit.

*Afbeelding 18 uitsnede kaart Kwaliteit van de stads- en dorpsrand*

#### **Conclusie**

De ontwikkeling van de sierteelt dient vooral plaats te vinden in het sierteeltconcentratiegebied. Buiten deze gebieden is van belang dat de kenmerken van het veenweidelandschap worden behouden. Het gaat hierbij om de karakteristieke slagenverkaveling en de openheid van het gebied. De Kromme Esse ligt niet in het sierteeltconcentratiegebied en zelf gedeeltelijk in bestaand stedelijk gebied. Er worden 3 woningen binnne bestaande stedelijk gebied mogelijk gemaakt. Daarnaast wordt middel een wijzigingsbevoegdheid de bouw van enkele compensatiewoningen mogelijk gemaakt na sanering van glasopstanden en sierteeltgronden. Door de sanering buiten het sierteeltconcentratiegebied vindt een kwaliteitswinst plaats voor het veenweidegebied. Daarbij worden de nieuwe woningen landschappelijk ingepast.

### **4.4 Regionaal beleid**

#### *Intergemeentelijke structuurvisie Greenport Boskoop (2011)*

Greenport zal er ook schaalvergroting plaatsvinden.

De Greenport regio Boskoop - het netwerk van bedrijven in de boomsierteelt - heeft een echte centrumpositie. Om die positie te kunnen vasthouden en uitbouwen, hebben de betrokken gemeenten met overtuiging gekozen voor ontwikkeling van de Greenport. De Intergemeentelijke structuurvisie is gemaakt om de ruimtelijke keuzes in samenhang te kunnen bepalen. Kernbegrippen zijn: compactheid, bereikbaarheid en duurzaamheid. De ruimtelijke ontwikkelingen binnen de Greenport Boskoop worden al langer beperkt door het ruimtelijke beleid in het Groene Hart. Mede daardoor is een achterstand ontstaan. Nieuwe ontwikkelingen moeten in balans met de omgeving plaatsvinden. Daarnaast zijn aanzienlijke investeringen in de infrastructuur nodig. Als gevolg van de aanwijzing als

Een efficiënte en op termijn nog steeds goed functionerende Greenport vraagt om bundeling concentratie en herstructurering van boomsierteelt bedrijven. Vanuit ruimtelijk oogpunt achten de regiogemeenten het belangrijk dat kwekerijen in perifere gebieden zoveel mogelijk verplaatst worden naar het concentratiegebied. Dat moet gebeuren aan de oost- en westzijde van de Gouwe in de (voormalige) gemeenten Rijnwoude en Boskoop, rond de kern Boskoop en aan de rand van Reeuwijk. Met het bundelen en concentreren wordt gelijktijdig bijgedragen aan het versterken van de Groene Hart kwaliteit in de omgeving van de Greenport. Vanuit economisch oogpunt is het belangrijk dat het beschikbare areaal optimaal gebruikt kan worden voor moderne bedrijfsvoering. Deze bedrijven moeten gevestigd zijn in het concentratiegebied dat door investeringen in infrastructuur voldoende ontsloten is.

De te bundelen en concentreren perifere gebieden binnen de huidige contour zijn de Bloemendaalse polder en de Lansing. Voor de polder Bloemendaal is in 2015 het bestemmingsplan Ruimte voor Ruimte polder Bloemendaal vastgesteld. Hierin is conform de intergemeentelijke structuurvisie voor bedrijven die op de huidige locatie willen uitbreiden een glasregeling (provinciale verordening) opgesteld. Voor bedrijven die wilde stoppen is de ruimte-voor-ruimte regeling in combinatie met een financiële compensatie toegepast.

*Afbeelding 19 uitsnede kaart intergemeentelijke structuurvisie Greenport Boskoop*

#### **Conclusie**

In de structuurvisie wordt het saneren van de sierteeltbedrijven buiten het sierteeltconcentratiegebied gestimuleerd door toepassing van de ruimte voor ruimte regeling mogelijk te maken of eventueel een financiële compensatie te bieden. Voor de polder Bloemendaal is van de regeling gebruik gemaakt.

Het plan Henegouwerweg 102D en de Kromme Esse maakte hier al onderdeel van uit. De Henegouwerweg 103 gaat nu ook gebruik maken van deze regeling. Dit plan is daarom in overeenstemming met de structuurvisie.

#### *Veenweideconvenant Gouwe Wiericke*

Het gebied Gouwe Wiericke is een gevarieerd veenweidelandschap waar de landbouw in de vorm van melkveehouderij de hoofdgebruiker is. Daarnaast kent het gebied natuur, landschappelijke en historische parels. Om het gebied te beschermen en verder te ontwikkelen is op 12 februari 2010 het Veenweideconvenant Gouwe Wiericke ondertekend door de provincie Zuid-Holland, de betrokken gemeenten (waaronder Waddinxveen) en de Hoogheemraadschappen Rijnland en De Stichtse Rijnlanden.

#### Polder Bloemendaal

Polder Bloemendaal is een aantrekkelijk gebied met typische kenmerken van het veenweidelandschap: de oorspronkelijke slagenverkaveling met brede weteringen en kleine landschapselementen zoals hakhoutbosjes en verveningsputjes. Glastuinbouwkassen en verrommeling van het gebied verstoren de aantrekkelijkheid. De polder heeft verder te maken met bodemdaling. Om de polder verder te ontwikkelen is het nodig dat de karakteristieke landschaps- en natuurwaarden van de polder worden versterkt door o.a. het saneren van glastuinbouw en beter situeren of verkleinen van het areaal boomsierteelt. Daardoor komt er meer ruimte voor natuur en recreatie. Door een hoger waterpeil wordt bodemdaling tegengegaan.

Om de plannen voor de polder te kunnen uitvoeren zijn er vanuit het investeringsprogramma Gouwe Wiericke financiën beschikbaar voor herstel van het landschap en het vergroten van de recreatieve betekenis van de polder en voor het saneren van glastuinbouw. De doelen en afspraken die voor polder Bloemendaal relevant worden geacht, zijn in de inrichtingsvisie voor Weids Bloemendaal doorvertaald.

#### **Conclusie**

Het plan voor het saneren van kassen en sierteeltgrond en de bouw van drie ruimte voor ruimte woningen aan de Henegouwerweg sluit aan bij de doelstellingen van het Veenweideconvenant Gouwe Wiericke. Dit geldt ook voor de Kromme Esse.

### **4.5 Gemeentelijk beleid**

#### *Structuurvisie Waddinxveen 2030*

In oktober 2012 is de Structuurvisie Waddinxveen 2030 door de gemeenteraad van Waddinxveen vastgesteld. Het geeft aan op welke manier Waddinxveen de komende jaren wil werken aan een prettig woon-, leef- en werkklimaat. Belangrijke doelen daarbij zijn:

- Het versterken van de economische structuur van Waddinxveen;
- Het versterken van de bereikbaarheid;
- Inzetten op een passend woningaanbod en voorzieningenniveau
- Het versterken van de ruimtelijke kwaliteit en duurzaamheid

Het is een integrale toekomstvisie tot 2030. Integraal betekent dat de verschillende vraagstukken in samenhang zijn bekeken en daarbij keuzes zijn gemaakt. In de visie zijn de ambities en doelen benoemd. Alle projecten in de komende jaren moeten bijdragen aan die ambities.

#### Polder Bloemendaal

De gemeente wil de komende jaren inzetten op het versterken van de ruimtelijke kwaliteit van Waddinxveen. In het buitengebied wordt ingezet op behoud van de landschappelijke openheid van Polder Bloemendaal en het versterken van de recreatieve functie. In de lanen en linten staat behoud van transparantie voorop zodat de openheid van het landschap ervaren kan worden.

*Afbeelding 20 Uitsnede kaart structuurvisie*

Aan de oostkant van de polder wordt daarom ingezet op het saneren van de verspreide glastuinbouw buiten de sierteeltcontour. Dit kan door middel van de Ruimte voor Ruimte regeling en de provinciale subsidie sanering verspreid glas.

De boomsierteelt wordt geclusterd in twee gebieden (noordoost- en zuidwestkwadrant, onderdeel van de Greenport regio Boskoop). Deze plannen zijn uitgewerkt in de Inrichtingsvisie Weids Bloemendaal welke integraal is opgenomen in de structuurvisie.

#### *Inrichtingsvisie Weids Bloemendaal*

De Inrichtingsvisie Weids Bloemendaal is op 14 december 2011 vastgesteld. Centraal in de inrichtingsvisie staat het behoud en de versterking van de kwaliteiten van het veenweidelandschap in dit deel van het Groene Hart. Daarbij wordt er gestreefd om dit gebied meer maatschappelijke waarde te geven, onder andere door het vergroten van de betekenis voor natuur en recreatie. Aanpassing van het grondgebruik aan het bestaande peil, mede om verdergaande bodemdaling tegen te gaan, is wenselijk. Er wordt ingezet op transformatie naar natuur, waarbij de landbouw als beheerder van het gebied kan blijven functioneren, met name door weidebouw. Ook Staatsbosbeheer speelt een prominente rol in het behoud en beheer van dit agrarische cultuurlandschap. Karakteristieke landschapselementen worden waar mogelijk hersteld en beheerd. Binnen de sierteeltcontour blijft de sierteelt een beeldbepalende vorm van landgebruik. Om de recreatieve structuur te versterken wordt tevens gestreefd naar uitbreiding van het wandelroutenetwerk en de realisatie van kleinschalige recreatieve voorzieningen (uitkijkpunt e.d.).

Om de openheid van het veenweidelandschap in Weids Bloemendaal te behouden en te versterken, wordt ingezet op het sterker concentreren van de sierteelt en het saneren van verspreid glas en sierteelt buiten de boom- en sierteeltcontour (hierna te noemen: sierteeltcontour). Voor wat betreft de sierteeltontwikkelingsmogelijkheden is Weids Bloemendaal ingedeeld in vier kwadranten. Volgens de Intergemeentelijke structuurvisie Greenport Boskoop dienen de kwadranten B en C binnen de sierteeltcontour te blijven.

De kwadranten A en D dienen daarbuiten te worden geplaatst. Voor de sanering zijn de volgende middelen beschikbaar:

- de inzet van de Ruimte voor Ruimte regeling;
- aanvullend: nadeelcompensatie voor financiering van resterend tekort bij sanering op basis van Ruimte voor Ruimte.

*Afbeelding 21 indeling kwadranten* 

### **5 Water**

### **5.1 Algemeen**

In dit hoofdstuk wordt voor water beschreven wat het wettelijk kader is en welke effecten op het watersysteem verwacht (kunnen) worden als gevolg van dit bestemmingsplan. Hiermee wordt voldaan aan de verplichting van de watertoets, die in het kader van ruimtelijke (bestemmings) plannen dient te worden opgesteld. De watertoets omvat het integrale proces van informeren, adviseren, afwegen en het uiteindelijk beoordelen van de waterhuishoudkundige aspecten in deze plannen.

De gegevens zijn afkomstig uit diverse bronnen waaronder de relevante beleidsnota's van het Rijk, de provincie Zuid-Holland, de gemeente Waddinxveen en het Hoogheemraadschap Rijnland, het bestemmingsplan 'Ruimte voor Ruimte polder Bloemendaal.

### **5.2 Wettelijk kader**

#### *Rijksbeleid*

Het aspect water is van groot belang binnen de ruimtelijke ordening. Door verstandig om te gaan met het water kan verdroging en wateroverlast (waaronder ook risico van overstromingen e.d.) voorkomen worden en de kwaliteit van het water hoog gehouden worden. Op Rijksniveau en Europees niveau zijn de laatste jaren veel plannen en wetten gemaakt met betrekking tot water. De belangrijkste hiervan zijn het Waterbeleid voor de 21e eeuw, de Waterwet en het Nationaal Waterplan.

#### Waterbeleid voor de 21e eeuw

De Commissie Waterbeheer 21ste eeuw heeft in augustus 2000 advies uitgebracht over het toekomstige waterbeleid in Nederland. De adviezen van de commissie staan in het rapport 'Anders omgaan met water, Waterbeleid voor de 21ste eeuw' (WB21). De kern van het rapport WB21 is dat water de ruimte moet krijgen, voordat het die ruimte zelf neemt. In het Waterbeleid voor de 21e eeuw worden twee principes (drietrapsstrategieën) voor duurzaam waterbeheer geïntroduceerd:

- vasthouden, bergen en afvoeren: dit houdt in dat overtollig water zoveel mogelijk bovenstrooms wordt vastgehouden in de bodem en in het oppervlaktewater. Vervolgens wordt zo nodig het water tijdelijk geborgen in bergingsgebieden en pas als vasthouden en bergen te weinig opleveren wordt het water afgevoerd;
- schoonhouden, scheiden en zuiveren: hier gaat het erom dat het water zoveel mogelijk schoon wordt gehouden. Vervolgens worden schoon en vuil water zoveel mogelijk gescheiden en als laatste komt het zuiveren van verontreinigd water aan het bod.

#### Waterwet

Centraal in de Waterwet staat een integraal waterbeheer op basis van de 'watersysteembenadering'. Deze benadering gaat uit van het geheel van relaties binnen watersystemen. Denk hierbij aan de relaties tussen waterkwaliteit, -kwantiteit, oppervlakteen grondwater, maar ook aan de samenhang tussen water, grondgebruik en watergebruikers. Het doel van de waterwet is het integreren van acht bestaande wetten voor waterbeheer. Door middel van één watervergunning regelt de wet het beheer van oppervlaktewater en grondwater en de juridische implementatie van Europese richtlijnen, waaronder de Kaderrichtlijn Water.

Via de Waterwet gelden verschillende algemene regels. Niet alles is onder algemene regels te vangen en daarom is er de integrale watervergunning. In de integrale watervergunning gaan zes vergunningen uit eerdere wetten (inclusief keurvergunning) op in één aparte watervergunning.

#### Nationaal Waterplan

Op basis van de Waterwet is het Nationaal Waterplan vastgesteld door het kabinet. Het Nationaal Waterplan geeft op hoofdlijnen aan welk beleid het Rijk in de periode 2009 - 2015 voert om te komen tot een duurzaam waterbeheer. Het Nationaal Waterplan richt zich op bescherming tegen overstromingen, beschikbaarheid van voldoende en schoon water en de diverse vormen van gebruik van water.

Het geeft maatregelen die in de periode 2009-2015 genomen moeten worden om Nederland ook voor toekomstige generaties veilig en leefbaar te houden en de kansen die water biedt te benutten.

#### *Provinciaal beleid*

Het Provinciaal Waterplan Zuid-Holland 2010-2015 is op 11 november 2009 vastgesteld door Provinciale Staten. In het waterplan is de provinciale sturingsvisie voor de periode tot 2015 aangegeven. De provinciale rol in het waterveld spitst zich met name toe op kaderstelling en toezicht. Voor de provincie Zuid-Holland zijn vier kernopgaven geformuleerd, waar het provinciaal waterbeleid zich met name op richt. De vier kernopgaven zijn in het waterplan vervolgens verder uitgewerkt in diverse beleidsthema's. De vier kernopgaven zijn:

- waarborgen van de waterveiligheid;
- realiseren van mooi en schoon water;
- ontwikkeling van een duurzame (zoet)watervoorziening;
- realiseren van een robuust en veerkrachtig watersysteem.

Het waarborgen van de veiligheid heeft betrekking op overstromingen en wateroverlast. Uitgangspunten zijn risicobeheersing en het voorkomen van afwenteling op andere gebieden. Hiertoe zijn onder meer afspraken gemaakt over versterking van de kustbescherming en de versterking van rivierdijken. Voor de kernopgave mooi en schoon water zijn de chemische en ecologische kwaliteit van het water van belang.

Ook het behoud van een goede zwemwaterkwaliteit speelt hierbij een rol. De diversiteit en aantrekkelijkheid van het landschap in Zuid-Holland heeft veel te maken met de aanwezigheid van water. Het ontwikkelen van een duurzame zoetwatervoorziening heeft onder meer gevolgen voor de bescherming van bestaande drinkwaterbronnen en de verdeling van het drinkwater over verschillende watergebruikers.

Door droogte en/of verzilting kan een tekort ontstaan aan zoet water. De opgave is een duurzame situatie te creëren, waarin het watersysteem en de ruimtelijke functies zodanig op elkaar zijn afgestemd dat waterbeheer 'zo eenvoudig mogelijk' is. Voor het realiseren van een robuust en veerkrachtig watersysteem ziet de provincie met name toe op goed operationeel waterbeheer door de waterschappen. Het oppervlaktewatersysteem in Zuid-Holland is een uniek systeem dat het resultaat is van eeuwenlang 'polderen' in het deltalandschap. Het systeem functioneert nog steeds, maar staat onder druk en vraagt aanpassingen en meer ruimte om ook op termijn goed te kunnen blijven functioneren. De toenemende verstedelijking heeft gevolgen voor de afvoer van water, waardoor aanpassingen van het watersysteem noodzakelijk zijn.

#### *Gemeentelijk beleid*

#### Waterplan Boskoop en Waddinxveen

Het noordelijk deel van de gemeente Waddinxveen valt binnen het beheersgebied van het Hoogheemraadschap van Rijnland. Het zuidelijk deel van de gemeente valt onder het beheer van het Hoogheemraadschap van Schieland en Krimpenerwaard. De gemeenten Waddinxveen en Boskoop hebben, in samenwerking met het Hoogheemraadschap van Rijnland en het Hoogheemraadschap van Schieland en Krimpenerwaard, in 2010 een gezamenlijk waterplan opgesteld. Voor de gemeenten is het zorgvuldig omgaan met water van groot belang, onder andere vanwege de ligging in het waterrijke landschap van de veenpolders. Het waterplan bevat een gezamenlijke visie en een maatregelenplan. De beoogde resultaten van de visie zijn 'droge voeten', schoon water en een aantrekkelijker Waddinxveen en Boskoop. Op de visiekaart zijn de hoofdstructuren van het watersysteem (die fungeren als belangrijke ruimtelijke dragers), de ecologische verbindingszones en de landschappelijke elementen weergegeven. Bij herontwikkeling kunnen deze elementen dienen als basis voor de planvorming. In de visie is aan de hand van vier thema's het bestaande (water)beleid vertaald naar een optimaal watersysteem in 2030:

- veiligheid en wateroverlast:
In 2030 is het watersysteem veilig voor wateroverlast, duurzaam en robuust. Lokaal betekent dit dat de veenkades veilig zijn en dat er ruimte is voor waterberging, zodat bij hevige buien de overlast zoveel mogelijk wordt beperkt.

- waterkwaliteit en ecologie: Het water in Waddinxveen is in 2030 helder met een gevarieerde planten- en dierenwereld. De randvoorwaarde daarvoor is een goede (ecologische) waterkwaliteit. De bronnen die dit beletten worden zoveel mogelijk aangepakt.
- gebruik en beleving: In 2030 is een hoge belevingswaarde en een optimale benutting op en rond het water bereikt. De verbeteringen zijn zoveel mogelijk gecombineerd met (recreatieve) ontwikkelingen. Hiervoor zijn zoveel mogelijk duurzame bouwmethoden toegepast en zijn de (cultuur)historische waarden zoveel mogelijk hersteld.
- beheer en onderhoud:
- Het onderhoud en beheer van het oppervlaktewater is in 2030 afgestemd op de gebruiksfuncties van het water (en de oevers). Het hoogheemraadschap en de gemeente werken efficiënt samen, waardoor de totale kosten zo laag mogelijk zijn.

Om de visie in 2030 te bereiken, zijn maatregelen benoemd voor de komende vijf jaar. Het waterplan zet vooral in op de verbetering van de waterkwaliteit en ecologie. De bedoeling is meer oevers natuurvriendelijk in te richten en hier werk van te maken zodra lokaal groot onderhoud van oevers nodig is. Met de aanleg van natuurvriendelijke oevers wordt de ecologie in het water in Waddinxveen verbeterd. Tegelijk wordt een onderzoek gestart naar de oorzaken van de slechte/matige waterkwaliteit om de waterkwaliteit verder te kunnen verbeteren. Hierbij wordt samengewerkt met de hoogheemraadschappen. Een maatregel die Hoogheemraadschap van Rijnland van plan is in verband met de uitvoering van de Kaderrichtlijn Water is in verschillende watergangen natuurvriendelijke oevers aan te leggen. De hoofdwatergang in de polder Bloemendaal is een beoogde locatie. Belangrijk is het behalen van ecologische verbeteringen tegen zo laag mogelijke kosten. In de toekomst zal moeten blijken of aanleg van natuurvriendelijke oevers op de betreffende locatie(s) op basis van deze criteria haalbaar is.

#### *Beleid Hoogheemraadschap van Rijnland*

#### Taken en bevoegdheden van Rijnland als waterbeheerder

Het Hoogheemraadschap van Rijnland is in het plangebied het bevoegd gezag voor het beheer van waterkeringen, oppervlaktewater en (ondiep) grondwater. De drie hoofddoelen van dit beheer zijn veiligheid tegen overstromingen, voldoende water en gezond water. Wat betreft veiligheid is cruciaal dat de waterkeringen voldoende hoog en stevig zijn én blijven en dat rekening wordt gehouden met mogelijk toekomstige dijkverbeteringen. Wat betreft voldoende water gaat het erom het complete watersysteem goed in te richten en te beheren.

Daarbij wil Rijnland dat watergangen en kunstwerken zoals gemalen op orde en toekomstvast worden gemaakt, rekening houdend met klimaatverandering. Rijnlands taken en bevoegdheden op het gebied van gezond water betreffen het zuiveren van afvalwater en het reguleren van lozingen op oppervlaktewater. Europese regelgeving (de Kaderrichtlijn Water) is hierbij kaderstellend. Het voorkómen van verontreiniging en een goede inrichting van oppervlaktewateren dragen in belangrijke mate bij aan gezond water. Met het oog op het zuiveren van afvalwater beheert Rijnland rioolgemalen, persleidingen en zuiveringsinstallaties. Aan de hand van het Waterbeheersplan werkt Rijnland aan zijn ambities. In het proces van ruimtelijke planvorming heeft Rijnland een adviserende rol. In de uitvoerings- en beheersfase van ruimtelijke plannen heeft Rijnland een regelgevende rol.

#### Keur en uitvoeringsregels

Op grond van de Waterwet is Rijnland als waterschap bevoegd via een eigen verordening, de Keur, regels te stellen aan handelingen die het watersysteem beïnvloeden.

Denk hierbij aan handelingen in of nabij:

- waterkeringen (onder andere duinen, dijken en kaden),
- watergangen (onder andere kanalen, rivieren, sloten, beken),
- andere waterstaatswerken (o.a. bruggen, duikers, stuwen, sluizen en gemalen)
- de bodem van kwelgevoelige gebieden

Maar ook aan:

- Onttrekken en lozen van grondwater
- Het aanbrengen van verhard oppervlak

De Keur vermeldt expliciet welke handelingen vergunningplichtig zijn en welke aan algemene regels of aan de zorgplicht moeten voldoen. Wie bv. op een waterkering wil bouwen, moet een watervergunning aanvragen bij Rijnland (én een omgevingsvergunning bij de gemeente). In de uitvoeringsregels die bij de Keur horen is dit nader uitgewerkt. De regels zijn te vinden op [www.rijnland.net/regels.](http://www.rijnland.net/regels)

#### Riolering en afkoppelen

Voor zover het bestemmingsplan nieuwe ontwikkelingen mogelijk maakt, is het van belang dat er met Rijnland afstemming plaatsvindt over het omgaan met afvalwater en hemelwater. Overeenkomstig het rijksbeleid gaat Rijnland uit van een *voorkeursvolgorde* voor de omgang met deze waterstromen. Deze houdt in dat allereerst geprobeerd moet worden het ontstaan van (verontreinigd) afvalwater te voorkomen, bijvoorbeeld door het toepassen van niet uitlogende bouwmaterialen en het vermijden van vervuilende activiteiten op straat zoals auto's wassen en chemische onkruidbestrijding. Vervolgens is het streven vuil water te scheiden van schoon water, bijvoorbeeld door het afkoppelen van hemelwaterafvoeren van gemengde rioolstelsels. De laatste stap in de voorkeursvolgorde is het zuiveren van het afvalwater. De doelmatigheid daarvan wordt vergroot door het scheiden van de schone en de vuile stromen.

De gemeente kan gebruik maken van deze voorkeursvolgorde bij de totstandkoming van het gemeentelijk rioleringsplan (GRP), waarin de uiteindelijke afweging wordt gemaakt en waarbij doelmatigheid van de oplossing centraal staat.

### **5.3 Huidige situatie**

Ten aanzien van de huidige watersituatie in de polder Bloemendaal wordt het volgende opgemerkt.

### *Waterkwantiteit*

Het waterpeil binnen de polder Bloemendaal wordt beheerd op NAP -2,29 m t.o.v. NAP. De waterafvoer van het stedelijk gebied van Gouda geschiedt via twee onderdoorgangen onder de A12, bij de Winterdijk en bij de Bloemendaalseweg. Hier zijn twee automatische stuwen die het waterpeil beheren. Er is een aantal onderbemalingen in het gebied aanwezig. Indien hier geen bemaling zou plaatsvinden, zou het maaiveld permanent onder water staan. Waterinlaat is mogelijk via de inlaat nabij het gemaal en voor het stedelijk deel van de polder, via de inlaat vanuit de Breevaart. Een stelsel van hoofdwatergangen langs de Winterdijk, de Bloemendaalseweg en de Zwarteweg, alsmede de Molenvliet zorgen voor de hoofdwaterafen aanvoer in de polder Bloemendaal.

#### *Risico wateroverlast*

Het Hoogheemraadschap van Rijnland voert dusdanige maatregelen uit dat voldaan wordt aan de normen uit het Nationaal Bestuursakkoord Water (NBW) die gelden voor de effecten van extreme neerslag.

#### *Waterkwaliteit*

In de polder Bloemendaal ligt een stelsel van hoofdwatergangen (Molenvliet en watergang langs de Winterdijk), waarop de perceelsloten aantakken. De waterkwaliteit van deze hoofdwatergangen is matig. Dit komt doordat de algenconcentratie iets te hoog is en het doorzicht te laag. De hoge algenconcentratie wordt veroorzaakt door de hoge voedselrijkheid van het water (fosfor en stikstof). Hoewel er toch redelijk veel plantensoorten voorkomen, groeien er te weinig planten, omdat de oevers deels beschoeid zijn. Aangezien er te weinig waterplanten aanwezig zijn, is de macrofauna matig ontwikkeld en is de visstand waarschijnlijk ook niet goed. De situatie van de diverse perceelsloten lijkt op basis van waarnemingen beter te zijn. Er zijn meer waterplanten, waaronder Krabbescheer, aanwezig. De hoofdwatergangen staan meer onder invloed van het water uit het stedelijk deel van de polder en het ingelaten water uit de Gouwe. De perceelsloten zijn hierdoor minder beïnvloed en zullen meer neerslaggevoed zijn. Hierdoor kan de waterkwaliteit hier beter zijn.

### **5.4 Toekomstige situatie**

In het kader van het bestemmingsplan Ruimte voor Ruimte polder Bloemendaal is het volgende opgemerkt over de clusters waar de compensatiewoningen worden gerealiseerd: Op de betreffende clusters , bedraagt het totaal oppervlak aan te saneren verharding (glas + steen) circa 13 ha. Ten behoeve van de woningen worden geen watergangen gedempt, waardoor er geen compensatie van water hoeft plaats te vinden. Er ontstaat daarentegen een overschot door dat bij cluster 5 aan de Zwarteweg nieuw water wordt gegraven. Het oppervlak aan verharding zal aanzienlijk verminderen.

Per woning is uitgegaan van gemiddeld 200 m2 verharding (ontsluiting en gebouwen). Op basis van 30 woningen betekent dit een verharding van 0,6 ha. I

In genoemde berekening is het perceel Henegouwerweg 102D en de Kromme Esse meegenomen. Voor het perceel Henegouwerweg 103 geldt dat na de sanering van het bedrijf er aanzienlijk minder verharding zal overblijven. Daarnaast worden er geen watergangen gedempt.

#### *Watertoets*

De 'watertoets' is een instrument dat waterhuishoudkundige belangen expliciet en op evenwichtige wijze laat meewegen bij het opstellen van ruimtelijke plannen en besluiten. Het is geen technische toets maar een proces dat de initiatiefnemer van een ruimtelijk plan en de waterbeheerder met elkaar in gesprek brengt in een zo vroeg mogelijk stadium. In de waterparagraaf worden de watertoets en de uitkomsten van een eventueel overleg opgenomen. Op 6 juli 2016 is de digitale watertoets uitgevoerd voor de Henegouwerweg. Conclusie is dat het plan moet worden voorgelegd aan het hoogheemraadschap. Hierin zal de Kromme Esse ook worden meegenomen.

#### **Conclusie**

Vanuit waterhuishoudkundige overwegingen bestaan er geen bezwaren tegen de in dit bestemmingsplan opgenomen planontwikkeling.

### **6. Milieu- en omgevingsaspecten**

### **6.1 Inleiding**

Uit de bestaande omgevingssituatie kunnen (wettelijke) belemmeringen en/of voorwaarden voortkomen voor het plan. Anderzijds heeft de beoogde planontwikkeling invloed op de omgeving. Het uitgangspunt is dat er een goede omgevingssituatie ontstaat waarbij rekening is gehouden met de wettelijke kaders. In de volgende paragrafen zijn de randvoorwaarden die voortvloeien uit de omgevingsaspecten beschreven en zijn de effecten van de planontwikkeling getoetst op de eisen uit de relevante wet- en regelgeving.

De volgende aspecten komen in onderstaande paragrafen aan bod:

- Milieueffectrapportage (6.2)
- Geluid (6.3)
- Lucht (6.4)
- Bedrijven en milieuzonering (6.5)
- Externe Veiligheid (6.6)
- Bodem (6.7)
- Archeologie en cultuurhistorie (6.8)
- Ecologie / flora en fauna (6.9)

### **6.2 Vormvrij m.e.r.-beoordeling**

Sinds 1 april 2011 is een wijziging van het Besluit milieueffectrapportage (Besluit m.e.r.) in werking getreden. Eén van de wijzigingen in dit besluit is dat in elk initiatief dat betrekking heeft op activiteiten die voorkomen op de D-lijst (m.e.r.-beoordelingsplichtige activiteiten) van het Besluit m.e.r. aandacht moet worden besteed aan de vraag of er al dan niet een m.e.r.(beoordeling) nodig is. Het komt erop neer dat voor elk besluit of plan dat betrekking heeft op (een) activiteit(en) die voorkomen op de D-lijst die beneden de drempelwaarde vallen een toets moet worden uitgevoerd of belangrijke nadelige milieugevolgen kunnen worden uitgesloten. Deze toets is een zogenaamde vormvrije mn.e.r.-beoordeling.

In bijlage D van het Besluit m.e.r. is een groot aantal activiteiten genoemd waarvoor een m.e.r.-beoordelingsplicht geldt. Eén van de genoemde activiteiten 'de aanleg, wijziging of uitbreiding van een stedelijk ontwikkelingsproject met inbegrip van de bouw van winkelcentra of parkeerterreinen' (activiteit D11.2). Deze activiteit is m.e.r. beoordelingsplichtig indien deze betrekking heeft op een oppervlakte van 100 hectare of meer, een aaneengesloten gebied en 2.000 of meer woningen omvat of een bedrijfsvloeroppervlakte van 200.000 m2 of meer omvat. De voorgenomen realisatie van drie compensatiewoningen in het kader van de ruimte-voor-ruimte regeling in dit plan ligt onder de (indicatieve) plandrempel. Er kan daarom volstaan worden met een vormvrij m.e.r. beoordeling.

Bij het uitvoeren van de (vormvrije) m.e.r.-beoordeling worden de selectiecriteria van de Europese richtlijn gevolgd. De criteria van bijlage III van de richtlijn omvatten:

- de kenmerken van het project, onder andere omvang en cumulatie:
	- *Het plangebied is van geringe omvang, er worden aan de Henegouwerweg slechts drie compensatiewoningen in het kader van de ruimte-voor-ruimte regeling mogelijk gemaakt.*

*Er is ook geen sprake van cumulatie, waardoor de verkeersaantrekkende werking gelijk blijft. De Kromme Esse is al bestemd. Enige wijziging zijn de regels ivm de inhoud van de woningen.* 

- de plaats van het project, de kenmerken van het plangebied in relatie met kwetsbaarheid van de omgeving; *Het plangebied ligt in een sierteeltgebied en niet binnen het invloedsgebied van een beschermd Natura 2000-gebied of anderszins beschermd gebied. Ook is geen sprake van een archeologisch of cultuurhistorisch waardevol gebied.*
- Kenmerken van de potentiële effecten, mogelijke effecten van de activiteit, onder andere bereik, waarschijnlijkheid en omkeerbaarheid. *Het plan heeft, gezien de kleinschaligheid, geen negatief effect op de omgeving en het effect is ook niet onomkeerbaar.*

#### **Conclusie**

Het plan heeft, gelet op voorgaande, geen negatief effect op het milieu.

### **6.3 Geluid**

De mate waarin het geluid, het woonmilieu mag belasten, is geregeld in de Wet geluidhinder (Wgh). De kern van de wet is dat geluidsgevoelige objecten worden beschermd tegen geluidhinder uit de omgeving. Het beschermen van deze geluidsgevoelige objecten gebeurt aan de hand van vastgestelde zoneringen. De belangrijkste geluidsbronnen die in de Wet geluidhinder worden geregeld zijn: industrielawaai, wegverkeerslawaai en spoorweglawaai. Voor het onderhavige plan is alleen de geluidbelasting vanwege wegverkeer van belang.

#### *Onderzoek*

Door het akoestisch bureau HGO advies is een nieuw akoestisch onderzoek uitgevoerd d.d. 18-07-2016. Het akoestisch onderzoek omvat het inzichtelijk maken van de geluidsbelasting op de percelen ten gevolge van de relevante wegen in de omgeving. Dit betreft het wegverkeer op de Henegouwerweg (N207) en de Zuidkade (30 km/h). De geluidszone van de overige wegen in de omgeving reikt niet tot over het perceel. Deze zijn om die reden verder buiten beschouwing gelaten.

#### *Resultaten*

#### Bestaande woning

Uit het onderzoek blijkt dat het wegverkeerslawaai op de her te bestemmen en de nieuwe woningen maximaal 59 resp. 53 dB Lden bedraagt ten gevolge van de Henegouwerweg en de Zuidkade. Hiermee wordt de voorkeursgrenswaarde voor wegverkeerslawaai overschreden. De maximale normering voor deze situaties is 58 dB en 53 dB. Uit de berekeningen blijkt dat de hoogst berekende waarde ten gevolge van het verkeer op de her te bestemmen bedrijfswoning 59 dB bedraagt op de voorgevel (h= 4,5 m) ten gevolge van de Henegouwerweg. Hiermee wordt niet voldaan aan de normering van de Wet geluidhinder voor vervangende nieuwbouw in buitenstedelijke situaties. De overige gevels voldoen wel aan de genoemde normering. Gelet op het feit dat het hier een bestaande woning betreft in een bestaand dorpslint is deze marginale overschrijding, welke alleen geldt voor de bovenverdieping, in het kader van de 'goede ruimtelijke ordening' acceptabel.

Op de achtergevel van deze woning bedraagt de geluidsbelasting maximaal 38 dB. Gelet hierop is er sprake van een geluidsluwe (achter)gevel.

Nieuwe woningen

De maximaal berekende geluidsbelasting bedraagt voor de nieuwe woningen resp. 52 (achter 103) en 53 dB (achter 102D) ten gevolge van de Henegouwerweg. De maximale hogere waarde voor deze situatie zijne 53 dB wordt hiermee niet overschreden. Op de achtergevel van de woningen bedraagt de geluidsbelasting minder dan 48 dB. Gelet hierop is er sprake van een geluidsluwe achtergevel. Voor de realisatie van 2 van de 3 nieuwe woningen dienen na afweging van maatregelen de volgende hogere waarden te worden vastgesteld:

| Toetspunten<br>bebouwing* |                 | Geluidsniveau Lden (dB)<br>(incl. Art. 110g Wgh) | Geluidsniveau Lden (dB)<br>(excl. Art.110g Wgh) |          |
|---------------------------|-----------------|--------------------------------------------------|-------------------------------------------------|----------|
| TP                        | Zijde bebouwing | Hoogte                                           | Henegouwerweg                                   | Zuidkade |
| TP5                       | Voorgevel       | 1,5 m                                            | 50                                              | 32       |
|                           |                 | 4,5 m                                            | 52                                              | 33       |
| TP6                       | Zijgevel links  | 1,5 m                                            | 52                                              | 27       |
|                           |                 | 4,5 m                                            | 46                                              | 29       |
| TP7                       | Zijgevel rechts | 1,5 m                                            | 48                                              | 30       |
|                           |                 | 4,5 m                                            | 50                                              | 32       |

*Afbeelding 22 hogere waarde (rood) nieuwe woning achter Henegouwerweg 103*

| Toetspunten<br>bebouwing1 |                 | Geluidsniveau Lden (dB)<br>(incl. Art. 110g Wgh) | Geluidsniveau Lden (dB)<br>(excl. Art.110g Wgh) |          |
|---------------------------|-----------------|--------------------------------------------------|-------------------------------------------------|----------|
| TP                        | Zijde bebouwing | Hoogte                                           | Henegouwerweg                                   | Zuidkade |
| TP8                       | Voorgevel       | 1.5 m                                            | 52                                              | 34       |
|                           |                 | 4,5 m                                            | 53                                              | 35       |
| TP9                       | Zijgevel rechts | 1.5 m                                            | 48                                              | 30       |
|                           |                 | 4,5 m                                            | 50                                              | 31       |
| TP10                      | Zijgevel links  | 1.5 m                                            | ਕਰੇ                                             | 32       |
|                           |                 | 4,5 m                                            | 51                                              | 32       |
| TP11                      | Achtergevel     | 1.5 m                                            | 37                                              | 20       |
|                           |                 | 4,5 m                                            | 39                                              | 22       |

*Afbeelding 23 hogere waarde (rood) 1 e nieuwe woning achter Henegouwerweg 102d*

Voor de nieuwe woning achter Henegouwerweg 102d is in het kader van het bestemmingsplan Ruimte voor Ruimte polder Bloemendaal al een hogere grenswaarde vastgesteld. Uit het akoestisch onderzoek, uitgevoerd door Grontmij d.d. 24-02-2014, bleek dat de hoogste berekende geluidsbelasting voor deze woning ook 53 dB was.

*Afbeelding 24 berekende geluidsbelasting woning achter Henegouwerweg 102d*

#### Afweging maatregelen ivm hoger grenswaarde

Met betrekking tot de afweging voor maatregelen voor de her te bestemmen en nieuw te realiseren woningen dienen stedenbouwkundige, verkeerskundige, vervoerskundige, landschappelijke of financiële aspecten te worden meegenomen:

- Vervoerskundig: de N207 heeft een belangrijke vervoersfunctie, aanpassingen aan deze weg zijn vanuit dit aspect niet gewenst.
- Verkeerskundig: de Henegouwerweg zorgt voor de hoogste overschrijding. Het instellen van een 30 km/h zone of snelheidsverlaging te realiseren middels drempels, wegversmalling etc. is vanuit verkeerskundig oogpunt niet mogelijk en wenselijk. De aanleg van geluidsreducerend asfalt is voor deze weg vooralsnog niet aan de orde.
- Landschappelijk: het realiseren van een geluidswal of scherm is vanuit landschappelijk oogpunt niet gewenst.
- Stedenbouwkundig: stedenbouwkundig is afscherming in de vorm van een geluidswal of geluidsscherm ongewenst.
- Financieel: maatregelen als genoemd zijn vanuit financieel oogpunt gelet op het aantal te beschermen woningen (2) niet doelmatig.

#### Gevelisolatie

De benodigde gevelisolatie bedraagt maximaal 28 dB voor de her te bestemmen bedrijfswoning en 22 dB voor de nieuwe woningen. Voor de nieuw te bestemmen bedrijfswoning is er sprake van een van rechtens verkregen niveau wat betreft de gevelisolatie. Dit betekent dat de gevelisolatie moet voldoen aan de eis die gold tijdens de bouw van de bedrijfswoning. In de praktijk zal dit naar verwachting er toe leiden dat in dit kader geen aanvullende maatregelen nodig zijn.

#### **Conclusie**

Het aspect geluid vormt geen belemmering voor het omzetten van de bestaande bedrijfswoning en het realiseren van de 3 compensatiewoningen aan de Henegouwerweg 102D en 103. Voor 2 van de 3 nieuwe woningen dient een hogere grenswaarde te worden verleend. Voor de woning achter Henegouwerweg 102d is al eerder hogere waarde verleend. Aan het plan voor de Kromme Esse wijzigt niets waardoor de geluidbelasting anders wordt dan in het bestemmingsplan 'Ruimte voor Ruimte polder Bloemendaal'.

### **6.4 Luchtkwaliteit**

De belangrijkste wet- en regelgeving voor luchtkwaliteit is vastgelegd in Titel 5.2 Luchtkwaliteitseisen van de Wet milieubeheer, ook wel de Wet luchtkwaliteit genoemd. Deze wijziging van de Wet milieubeheer is op 15 november 2007 in werking getreden en vervangt het Besluit luchtkwaliteit 2005. De wijziging houdt in dat niet elk ruimtelijk plan getoetst hoeft te worden aan de normen. Hierbij is met name het begrip "in betekenende mate" van belang. Een project draagt niet in betekende mate bij aan de verslechtering van de luchtkwaliteit indien sprake is van maximaal 3% van de grenswaarden voor de luchtkwaliteit.

De AMvB en Regeling "niet in betekenende mate" bevatten criteria waarmee kan worden bepaald of een project van een bepaalde omvang wel of niet als "in betekenende mate" moet worden beschouwd. NIBM projecten kunnen zonder toetsing aan de grenswaarden voor het aspect luchtkwaliteit uitgevoerd worden. Ook als het bevoegd gezag op een andere wijze, bijvoorbeeld door berekeningen, aannemelijk kan maken dat het geplande project NIBM bijdraagt, kan toetsing van de luchtkwaliteit achterwege blijven.

De Ministeriële Regeling NIBM geeft een uitwerking aan het Besluit NIBM en een getalsmatige invulling van de NIBM-grens. Voor een aantal categorieën van projecten kan met zekerheid worden gesteld dat de 3%-grens niet zal worden overschreden. Het betreft onder anderen de onderstaande gevallen, waarbij een luchtkwaliteitonderzoek niet meer nodig is:

- a. Woningbouw: = 1500 woningen (netto) bij minimaal 1 ontsluitingsweg, en = 3000 woningen bij minimaal 2 ontsluitingswegen met een gelijkmatige verkeersverdeling.
- b. Kantoorlocaties: = 100.000 m2 bruto vloeroppervlakte bij minimaal 1 ontsluitingsweg, en = 200.000 m2 bruto vloeroppervlakte bij minimaal 2 ontsluitingswegen met een gelijkmatige verkeersverdeling.

#### **Conclusie**

Het plan betreft het realiseren van slechts drie woningen. Een luchtkwaliteitonderzoek is daarom niet nodig. Het plan draagt niet in betekende mate bij aan de verslechtering van de luchtkwaliteit. In het kader van het bestemmingsplan Ruimte-voor-Ruimte Polder Bloemendaal was deze conclusie ook al getrokken. Hierin is ook de Kromme Esse opgenomen.

### **6.5 Bedrijven en milieuzonering**

#### *Beleid en regelgeving*

In het kader van een goede ruimtelijke ordening moet worden beoordeeld of bedrijven in de omgeving worden belemmerd door de ontwikkeling en of ter plaatse van gevoelige functies zoals woningen sprake is van een aanvaardbaar woon- en leefklimaat.

Voor de beoordeling is gebruik gemaakt van de Handreiking Bedrijven en milieuzonering (VNG, editie 2009). Per milieucategorie geldt een minimaal gewenste afstand, de richtafstand. Deze richtafstand geldt tussen enerzijds de grens van de bestemming die bedrijven (of andere milieubelastende functies) toelaat en anderzijds als uiterste situering van de gevel van een woning die volgens het bestemmingsplan of via vergunning vrij bouwen mogelijk is. De in de handreiking opgenomen afstanden zijn indicatief en kunnen per gebiedstype, waarin de ontwikkeling zal plaatsvinden, verschillen. Hierbij is het uitgangspunt dat deze afstanden gemotiveerd worden toegepast.

#### *Beoordeling*

Het plangebied kon worden getypeerd als gemengd gebied. In de omgeving van het plangebied bevonden zich diverse bedrijven en woningen. Dit betroffen met name sierteeltbedrijven. Deze bedrijven worden allemaal gesaneerd en hiervoor in de plaats worden woningen gebouwd. De reden dat de twee woonkavels op Henegouwerweg 102D zijn vernietigd door de Raad van State is de aanwezigheid van de boomkwekerij op nr. 103. De afstand tot de boomkwekerij voldeed niet aan de richtlijnen en er was niet goed onderbouwd dat de afstand voldoende was om een goed woon- en leefklimaat te garanderen. In de nieuwe situatie wordt de boomkwekerij gesaneerd en wordt de bestemming van dit perceel gewijzigd naar 'Wonen'. Verder liggen er geen andere bedrijven in de omgeving die worden belemmerd of die hinder opleveren. Zowel ter plaatse van de woningen op nr 102D als ter plaatse van de woning op nr 103 zal daarom sprake zijn van een aanvaardbaar woon- en leefklimaat.

#### **Conclusie**

Vanuit bedrijven en milieuzonering is er geen belemmering voor het de bouw van de drie woningen. Dit geldt ook voor de Kromme Esse.

### **6.6 Externe veiligheid**

Activiteiten met gevaarlijke stoffen leveren risico's op voor de omgeving. Het *Besluit externe veiligheid inrichtingen* (Bevi) en het *Besluit externe veiligheid buisleidingen* (Bevb) en de circulaire *Risiconormering vervoer gevaarlijke stoffen* (RNVGS) vormen op dit moment het wettelijk kader voor het omgaan met deze risico's.

Door het stellen van eisen aan afstanden tussen de activiteiten met gevaarlijke stoffen en (beperkt) kwetsbare objecten (woningen, kantoren, scholen, enz.) worden de eventuele gevolgen van deze risico's zoveel mogelijk beperkt.

De twee normstellingen die worden gehanteerd zijn:

- Plaatsgebonden risico (PR): als "harde" afstandseis voor externe veiligheid geldt een contour voor het plaatsgebonden risico (PR 10-6 ), die wordt aangegeven als een afstand ten opzichte van de activiteit met gevaarlijke stoffen (risicobron). Binnen deze PR 10-6 contour mogen geen (beperkt) kwetsbare objecten aanwezig zijn of worden geprojecteerd.
- Groepsrisico (GR): aAfhankelijk van de aard van de risicobron is er sprake van een bepaald invloedsgebied. Binnen dit invloedsgebied moet worden onderzocht hoe groot de kans per jaar is dat een groep van ten minste 10 (zich binnen dit invloedsgebied bevindende) personen overlijdt ten gevolge van een ramp of zwaar ongeval met de betreffende risicobron. De uitkomst van dit onderzoek geeft de hoogte van het GR weer en wordt uitgedrukt in een curve, waarbij als norm voor het GR een oriënterende waarde is vastgesteld. De hoogte van het GR moet door middel van een bestuurlijke afweging worden verantwoord.

Als binnen het invloedsgebied (beperkt) kwetsbare bestemmingen worden geprojecteerd, geldt ook voor de hiermee samenhangende toename van het GR een bestuurlijke verantwoordingsplicht.

#### *Onderzoek*

In het kader van het bestemmingsplan Ruimte-voor-Ruimte Polder Bloemendaal is in de paragraag externe veiligheid het volgende opgenomen:

*De woonclusters 1, 2, 3, 6 en 7 liggen aan de Henegouwerweg waarover gevaarlijke stoffen worden vervoerd. Voor dit gedeelte van de N207 is volgens de omgevingsdienst de PR 10-6 contour op de weg zelf gelegen, waardoor er geen belemmering is voor deze woonclusters. Het groepsrisico ter hoogte van deze woonclusters is kleiner dan 0,1 maal de oriëntatiewaarde. De toevoeging van een beperkt aantal woningen zal het groepsrisico niet significant doen toenemen. Transport van gevaarlijke stoffen over water, spoor en buisleidingen is niet van toepassing.*

#### **Conclusie**

Het realiseren van drie compensatiewoningen langs de Henegouwerweg 102D en 103 is vanuit externe veiligheid niet bezwaarlijk. Dit geldt ook voor de Kromme Esse.

### **6.7 Bodem**

In het kader van een bestemmingsplan dient aangetoond te worden dat de kwaliteit van de bodem en het grondwater in het plangebied in overeenstemming zijn met het beoogde gebruik. Dit is geregeld in de Wet Bodembescherming. De bodemkwaliteit kan namelijk van invloed zijn op de beoogde functie van het plangebied. Indien sprake is van een functiewijziging zal er in veel gevallen een bodemonderzoek moeten worden uitgevoerd op de planlocatie. Middels dit onderzoek kan in beeld worden gebracht of de bodemkwaliteit en de beoogde functie van het plangebied bij elkaar passen.

#### *Onderzoek (waaronder perceel Henegouwerweg 102D)*

Na overleg met de Omgevingsdienst Midden-Holland en de gemeente Waddinxveen is in januari 2014 afgesproken dat het historisch bodemonderzoek voor het bestemmingsplan Ruimte-voor-Ruimte Polder Bloemendaal kon worden uitgevoerd door de *Vereniging Sierteelt Polder Bloemendaal*. Afgesproken is de beoogde percelen voor de ruimte voor ruimte (compensatie)woningen te onderzoeken. In februari 2014 is vervolgens het onderzoek uitgevoerd op basis van het protocol voor het vooronderzoek naar bodemverontreiniging van het Nederlands Normalisatie Instituut (NEN 5725). Dit vooronderzoek wordt ook wel een uitgebreid historisch bodemonderzoek genoemd. Voor de betreffende percelen is het vroegere bodemgebruik onderzocht en in hoeverre dit gebruik kan hebben geleid tot bodemverontreinigingen die mogelijk het realiseren van de beoogde woonbestemmingen kunnen belemmeren.

In het onderzoek zijn interviews gehouden met alle huidige eigenaren van de ruimte voor ruimtekavels en veelal ook met de vroegere eigenaren. Alle percelen zijn geïnspecteerd en de huidige situatie is met foto's vastgelegd. Daar waar de bodem toegankelijk is, zijn indicatieve boringen uitgevoerd om de bodemopbouw te beoordelen. Verder is de bij de Omgevingsdienst Midden-Holland de beschikbare bodeminformatie geraadpleegd en is hun bodemadvies op het voorontwerp bestemmingsplan betrokken bij het onderzoek. Het onderzoek omvat alle percelen die op de verbeelding gereserveerd zijn voor de ruimte voor ruimte woningen. Om die reden is zowel een rapportage per perceel gemaakt, als een overkoepelende algemene rapportage voor alle percelen met ruimte voor ruimte woningen. Beide rapportages zijn afgerond met conclusies en aanbevelingen.

Via de interviews is het gelukt om het vroegere bodemgebruik tot aan het moment dat het weiland werd omgezet in tuinland te reconstrueren. Uit de wijze waarop de groenteteelt en de sierteelt in de polder Bloemendaal hebben plaatsgevonden en gelet op de resultaten van eerder uitgevoerde bodemonderzoeken in de polder, is het onwaarschijnlijk dat ter plaatse van de beoogde bouwkavels de bodem ernstig verontreinigd zal zijn. Het is daarom te verwachten dat bij het bouwrijp maken van de kavels er geen extra kosten zullen zijn, vanwege bodemsanering. Eerder (september 2012) heeft de Omgevingsdienst voor het bestemmingsplan 'Landelijk Veen' een milieukundige beoordeling gemaakt voor de ruimte voor ruimte woningen met betrekking tot de haalbaarheid en uitvoerbaarheid van de wijzigingsbevoegdheid, met als conclusie dat de opgenomen clusters vanuit bodem toelaatbaar zijn. Het historisch bodemonderzoek (februari 2014) geeft geen aanleiding om tot een andere conclusie te komen. De resultaten van dit uitgebreide historisch bodemonderzoek kunnen worden gebruikt om te beoordelen of ten behoeve van de bouw van de woningen verder bodemonderzoek bij aanvraag van de omgevingsvergunning gewenst is, dan wel dat kan worden volstaan met de resultaten van dit vooronderzoek.

Het perceel Henegouwerweg 102D is al eerder meegenomen in het genoemde onderzoek van de Vereniging Sierteelt Polder Bloemendaal. Dit onderzoek kan nu weer worden gebruikt. Voor de Henegouwerweg 103 is in overleg met de Omgevingsdienst Midden-Holland en de gemeente gekozen om het onderzoek uit 2014 door de Vereniging Sierteelt Polder Bloemendaal te laten aanvullen (Rapport Historisch bodemonderzoek Bestemmingsplan Ruimte voor Ruimte polder Bloemendaal Waddinxveen, 25 februari 2014 en de aanvulling hierop van 5 juni 2014). Het onderzoek van Henegouwerweg 103 is als bijlage 8.15 opgenomen in het al bestaande onderzoek. De conclusie uit de aanvulling is de volgende:

De aanwezigheid van puindeeltjes verspreid over het perceel en de licht verhoogde gehalten aan lood, koper en zink in de bodem die in de beide bodemonderzoeken gevonden zijn, kunnen worden toegeschreven aan diffuse belasting door het aanbrengen van toemaakmaterialen sinds de middeleeuwen. Ter plaatse van de geplande bouwkavel is ook sprake geweest van deze diffuse belasting. Aangezien de bouwkavel in 1995 is onderzocht en het onwaarschijnlijk is dat de bodemkwaliteit sindsdien is verslechterd, zijn de conclusies en aanbevelingen van toepassing uit hoofdstuk 6 van Historisch bodemonderzoek Ruimte voor Ruimte Polder Bloemendaal, 25 februari 2014. Dit betekent dat de bestemmingswijziging naar wonen voor wat betreft de bodemkwaliteit haalbaar en uitvoerbaar mag worden verondersteld.

#### **Conclusie**

Uit het historisch vooronderzoek en de aanvulling (conform) NEN 5725 voor de Henegouwerweg 102D, 103 en Kromme Esse 2b is gebleken dat de algemene milieuhygiënische kwaliteit van de bodem geschikt is voor 'wonen met (sier-)tuin'. De bestemmingswijziging naar wonen mag, voor wat betreft de bodemkwaliteit, economisch en milieuhygiënisch, haalbaar en uitvoerbaar worden verondersteld. Ten behoeve van het vaststellen van het Bestemmingsplan hoeft er geen verder bodemonderzoek plaats te vinden.

Ten behoeve van een Omgevingsvergunning activiteit slopen en bouwen zal minimaal een asbestinventarisatie voor de te slopen (asbestverdachte) opstallen worden verlangd en een (verkennend) bodemonderzoek, conform de NEN 5740. Afhankelijk van de daadwerkelijke herinrichting en uitkomst van het bodemonderzoek (conform) NEN 5740 kunnen ook aanvullend andere onderzoeken worden verlangd, zoals onderzoek van (asbest in) bagger en puinverharding.

### **6.8 Archeologie en cultuurhistorie**

#### *Erfgoedwet*

Het archeologisch erfgoed wordt binnen Nederland als zeer waardevol beschouwd: archeologisch erfgoed betreft onvervangbaar onderdeel van ons cultureel erfgoed. De Erfgoedwet legt de verantwoordelijkheid voor de bescherming van het archeologische erfgoed bij de gemeente. De taken in het kader van de Erfgoedwet behelzen o.a. het meewegen van archeologie in de besluiten op het gebied van de Ruimtelijke Ordening (zoals omgevingsvergunning) en de koppeling tussen bestemmingsplannen en archeologische waarden en verwachtingen.

De Erfgoedwet verplicht om bij de vaststelling van een bestemmingsplan rekening te houden met in de bodem aanwezige of te verwachten archeologische waarden.

De feitelijke bescherming daarvan krijgt gestalte door het opnemen van regels in het bestemmingsplan ten aanzien van de afgifte van een omgevingsvergunning voor bodemverstorende activiteiten in die gebieden die als archeologisch waardevol zijn aangemerkt. Deze regels kunnen betrekking hebben op archeologisch vooronderzoek dat de aanvrager van de vergunning moet laten uitvoeren. Aan de vergunning zelf kunnen aanvullende voorwaarden worden verbonden, met als uiterste de verplichting tot planaanpassing of het laten verrichten van een opgraving.

#### *Beleid gemeente Waddinxveen*

De gemeente Waddinxveen heeft een eigen vastgesteld archeologiebeleid (november 2012). Aan de hand van dit beleid is per gebied bepaald of en wanneer archeologisch (voor)onderzoek verplicht is. Wanneer een archeologisch onderzoek niet verplicht is, zijn er geen belemmeringen van archeologische aard voor de voorgenomen ontwikkelingen. Wanneer een archeologisch onderzoek verplicht is, dienen verschillende stappen van onderzoek en besluitvorming gevolgd te worden. Deze stappen worden beschreven in de cyclus van de Archeologische Monumentenzorg.

#### *Onderzoek*

In het bestemmingsplan Ruimte-voor-Ruimte Polder Bloemendaal is aangegeven dat voor de zone van 100 m langs de Henegouwerweg, Zwarte weg en Bloemendaalseweg een hoge archeologische verwachting geldt. Hier is archeologisch onderzoek verplicht voor plangebieden met een oppervlak groter of gelijk aan 100 m2 en bodemingrepen dieper dan 0,3 m beneden maaiveld. Tevens ligt een deel van het plangebied in een zone met een middelhoge archeologische verwachting. Hier geldt een onderzoeksplicht bij plangebieden met een oppervlak groter of gelijk aan 1000 m 2 en bodemingrepen dieper dan 3,0 m beneden het maaiveld. Er gelden op voorhand geen redenen van archeologische aard die een beletsel of beperking vormen ten aanzien van de beoogde bestemmingswijzigingen.

Met de voorgenomen woningbouw dient uitsluitend rekening gehouden te worden met een mogelijke onderzoeksplicht wanneer er gebouwd wordt in de zones met een hoge archeologische verwachting (vrijstellingsgrens: oppervlak kleiner of gelijk aan 100 m²).

In het kader van dit bestemmingsplan wordt volstaan met het aangeven van een dubbelbestemming Waarde – Archeologie. Voor de betreffende woningen die binnen de aangegeven dubbelbestemming Waarde – Archeologie 2 of Waarde – Archeologie 4 zijn gesitueerd, dient in het kader van de aanvraag omgevingsvergunning (bouwvergunning) vooraf het noodzakelijke archeologische onderzoek plaats te vinden. Daarbij dient te worden aangetoond dat er geen belemmeringen zijn (of dat de belemmeringen zijn opgelost) voor het betreffende bouwplan voor de woning (en).

Indien aantoonbaar is dat al eerder bodemverstoringen hebben plaatsgevonden die dieper reiken dan de bodemverstoringen die zijn voorgenomen dan is archeologisch onderzoek niet langer verplicht. Zo wordt onnodig onderzoek voorkomen.

#### **Conclusie**

Ten behoeve van de vaststelling van dit bestemmingsplan is het niet noodzakelijk dat archeologisch onderzoek wordt uitgevoerd. Voor het aanvragen van de omgevingsvergunning voor de bouw van de woningen en de bijbehorende werkzaamheden is het noodzakelijk dat een archeologisch bureauonderzoek wordt uitgevoerd in het plangebied als de oppervlakte meer bedraagt dan 100 m2. Aangetoond moet worden of nog archeologische resten in het plangebied kunnen worden aangetroffen. Een eventueel vervolgonderzoek wordt uitgevoerd in de kansrijke zones. Dit geldt niet voor de Kromme Esse wat betreft de 3 woningen binnen het bestaand stedelijk gebied. Hier geldt geen dubbelbestemming Waarde – Archeologie.

### **6.9 Ecologie/Flora- en fauna**

De bescherming van de Nederlandse natuur maakt onderscheid tussen gebiedsbescherming en soortenbescherming. De regelingen ter bescherming van kwetsbare natuurgebieden en soorten is geregeld in de Natuurbeschermingswet en de Flora- en faunawet.

De Flora- en faunawet, in werking getreden op 1 april 2002, voorziet in de bescherming van planten- en diersoorten binnen en buiten de beschermde natuurgebieden. De onder de Flora- en faunawet beschermde soorten mogen niet worden verstoord of gedood en hun leefgebieden mogen niet worden vernietigd. Bij nieuwbouwplannen moet bekeken worden wat het effect is op de aanwezige flora- en fauna. De Natuurbeschermingswet, in werking getreden op 1 oktober 2005, biedt de grondslag voor de aanwijzing van de Vogel- en Habitatrichtlijngebieden. Deze gebieden worden tezamen Natura 2000-gebieden genoemd. Ter bescherming van deze Natura 2000-gebieden voorziet de wet in een vergunningenregime voor het realiseren of verrichten van projecten en andere handelingen die de natuurlijke kenmerken van een aangewezen Natura 2000-gebied kunnen aantasten.

#### *Onderzoeken Henegouwerweg 102D en 103*

Ten behoeve van het bestemmingsplan Ruimte-voor-Ruimte Polder Bloemendaal is door de Grontmij een quickscan natuur uitgevoerd (projectnummer 322186 d.d. 28 november 2013). Door de omgevingsdienst zijn in 2012 de 5 toen bekende clusters onderzocht. Op basis van deze informatie is vervolgens voor de 7 clusters en het sierteeltgebied aan de hand van een oriënterend veldbezoek door de Grontmij de quickscan uitgevoerd om een inschatting te maken van de natuurwaarden en te bepalen of noodzaak aanwezig is voor eventuele ontheffingsprocedures. De quickscan betrof toen ook nog de sloop van kassen. Deze zijn inmiddels al gesloopt. Het perceel Henegouwerweg 102D maakt onderdeel uit van deze quickscan. Voor het perceel Henegouwerweg 103 is door het bureau Habitus op 6 juli 2016, aangepast 19 september 2016 en 17 januari 2017 een aparte quickscan flora- en fauna uitgevoerd.

#### Gebiedsbescherming

Uit beide quickscans blijkt dat de percelen geen onderdeel uitmaken van de NNN (Natuurnetwerk Nederland). Het dichtsbijzijnde natura 2000-gebied betreft de Reeuwijkse plassen op meer dan 5 kilometer afstand van het projectgebied. Gezien deze afstand en het feit dat sierteelt wordt omgezet naar wonen en weilanden is de verwachting dat er geen effecten zijn op het natura 2000- gebied. Alleen het perceel Henegouwerweg 103 behoort tot een provinciaal belangrijk weidevogelgebied.

Naar verwachting zal de ontwikkeling geen negatieve effecten hebben op het aangrenzende weidevogelgebied. Omdat door het voornemen de wezenlijke kenmerken en waarden van het weidevogelgebied niet significant worden aangetast (en het plangebied door het voornemen juist meer geschikt wordt voor weidevogels), is compensatie niet aan de orde. In het document 'verbeelding Henegouwerweg 102D en 103 is te zien dat de bebouwing en kassen verder van het weidevogelgebied af komen te staan dan voorheen en dat de boomkwekerij wordt omgezet in grasland. De negatieve invloed van gebouwen en bomen op het weidevogelgebied zal hierdoor afnemen. Doordat het perceel niet meer gebruikt zal worden als boomkwekerij zal ook de directe verstoring door mensen afnemen. Er zullen immers niet meer met regelmaat mensen lopen op het achterste stuk van het perceel. Wel kunnen maatregelen nodig zijn voor en tijdens het broedseizoen.

#### Soortenbescherming

In de quickscan van de Grontmij is wat betreft de soortenbescherming een tabel opgenomen (afbeelding 25).

Hierin is opgenomen welke beschermde soorten (Tabel 2-3 Ff-wet) waargenomen zijn in het (totale) plangebied en omgeving en soorten die mogelijk in het gebied voorkomen op grond van habitatgeschiktheid.

| Soort                                                 | Soortgroep | Voorkomen vastge-<br>steld? | Geschikt habitat<br>aanwezig?                                        | Categorie Flora- en<br>faunawet     |
|-------------------------------------------------------|------------|-----------------------------|----------------------------------------------------------------------|-------------------------------------|
| Vleemuizen, w.o.<br>gewone en ruige<br>dwergvleermuis | Zoogdieren | Ja                          | Ja, voor verblijfplaat-<br>sen alleen ketelhuis<br>Henegouwerweg 115 | Tabel 3                             |
| Diverse soorten<br>broedvogels                        | Vogels     | Ja                          | Ja                                                                   | Niet jaarrond be-<br>schemde nesten |
| Kleine modderkruiper                                  | Vissen     | Ja (in nabijheid)           | Ja                                                                   | Tabel 2                             |
| Bittervoorn                                           | Vissen     | Nee                         | Ja, sloten clusters 1-5                                              | Tabel 3                             |
| Rugstreeppad                                          | Amfibieën  | Nee                         | Ja, sloten clusters 1-5                                              | Tabel 3                             |
| Ringslang                                             | Reptielen  | Nee                         | Ja. sloten clusters 1-5                                              | Tabel 3                             |

*Afbeelding 25 tabel beschermde soorten quickscan Grontmij* 

Voor enkele soorten dient vóór aanvang van verstorende werkzaamheden nader onderzoek te worden uitgevoerd om de aan of afwezigheid van deze soorten vast te stellen. Specifiek geldt dit voor werkzaamheden aan watergangen. Hier dient de aanwezigheid van beschermde vissoorten (kleine modderkruiper, bittervoorn), de rugstreeppad en de ringslang onderzocht te worden.

In de quickscan van Habitus is de volgende tabel (afbeelding 26) opgenomen. Deze tabel biedt een totaaloverzicht van de ecologische risico's voor Henegouwerweg 103 met betrekking tot de Flora- en faunawet. In de tabel staan onder andere de (mogelijk) aanwezige soorten. Per werkzaamheid is weergegeven welke verbodsbepalingen kunnen worden overtreden en welke maatregelen nodig zijn om negatieve effecten te voorkomen of te beperken (mitigeren).

| Soort                                                                        | a/m1 | Status                                   | Func-<br>tie2 | Overtreding<br>artikel       | Werkzaamheid3 | Maatregel                                                                                                                                                                                             |
|------------------------------------------------------------------------------|------|------------------------------------------|---------------|------------------------------|---------------|-------------------------------------------------------------------------------------------------------------------------------------------------------------------------------------------------------|
| diverse vogels zonder<br>jaarrond beschermd<br>nest (incl. weidevo-<br>gels) | m    | Vogels zonder jaarrond<br>beschermd nest | vn            | Artikel 3.1<br>lid 1, 2 en 4 | 1,2           | Werken buiten het broedseizoen (15 maart- 15<br>augustus) of na broedvogelinspectie en vrijgave door<br>een ecoloog.                                                                                  |
| rugstreeppad                                                                 | m    | Bijlage IV, Habitatrichtlijn             | V             | Artikel 3.5<br>lid 1, 2 en 4 | 1.2           | Voorkomen van kolonisatie door het voorkomen<br>van ondiepe poelen, plassen water en kaal zand. Bij<br>werkzaamheden aan de oevers of watergang is nader<br>onderzoek naar rugstreeppad noodzakelijk. |

*Afbeelding 26 tabel beschermde soorten quickscan Habitus*

Onderstaand is onderbouwd waarom bepaalde werkzaamheden tot overtredingen kunnen leiden en waarom de maatregelen nodig zijn, die zijn weergegeven in afbeelding 26.

- Bij alle werkzaamheden is er kans op overtreding van artikel 9 en 11 van de Flora- en faunawet voor vogels met een niet-jaarrond beschermd nest. Als er verblijfplaatsen van de genoemde soorten aanwezig zijn binnen het projectgebied ten tijde van de werkzaamheden worden deze mogelijk verstoord of gedood. Voor vogels zonder jaarrond beschermd kan dit worden voorkomen door buiten het broedseizoen van de te verwachten soorten (15 maart - 15 augustus) te werken.
- Als in het broedseizoen wordt gewerkt dient door een deskundig ecoloog te worden vastgesteld dat er geen vogels broeden alvorens de werkzaamheden kunnen starten.
- In het projectgebied is één exemplaar van het prachtklokje aangetroffen in een bloempot. Deze soort is niet beschermd omdat dit een verwilderd exemplaar betreft. Daarom is deze soort niet in de bovenstaande tabel opgenomen.
- De naastliggende watergangen zijn geschikt voor soorten als de kleine modderkruiper, bittervoorn en mogelijk rivierdonderpad. Er wordt niet in de watergang gewerkt dus er is geen sprake van overtreding voor deze soorten. Daarom zijn deze soorten niet in de bovenstaande tabel opgenomen.

#### Maatregelen

Om te voorkomen dat beschermde soorten worden verstoord dienen bij de uitvoering van de werkzaamheden de volgende maatregelen te worden genomen:

- Werk buiten het broedseizoen (globaal van 15 maart tot en met 15 augustus) voor vogels zonder jaarrond beschermd nest of na een broedvogelinspectie en vrijgave door een ecoloog. Met name in verband met weidevogels kunnen er beperkingen gelden ten aanzien van werkzaamheden die veel verstoring door beweging en/of geluid veroorzaken. Ook het rooien van bosschages kan niet worden uitgevoerd in het broedseizoen. Om vertraging te voorkomen wordt geadviseerd tijdig een deskundig ecoloog bij de planning van de werkzaamheden te betrekken.
- Werk niet in de natte oeverzone of in de watergang of verricht nader soortgericht onderzoek naar vissen, rugstreeppad, ringslang en evt. rivierdonderpad.
- Voorkomen van kolonisatie van de rugstreeppad door het voorkomen van ondiepe poelen, plassen water en kaal zand.
- Voorkom verstoring van vleermuizen door niet 's nachts te werken en 's nachts ook geen overbodige lichten te laten branden.

#### *Notitie Habitus*

Conclusie van de quickscan van Grontmij uit 2013 was dat voor start van de werkzaamheden nog nader onderzoek moet plaatsvinden naar enkele beschermde soorten. Omdat er inmiddels al wat werkzaamheden hebben plaatsgevonden en er nu weer een bestemmingsplanprocedure wordt gestart is door de Omgevingsdienst Midden-Holland aangegeven dat het nadere onderzoek voor vaststelling van dit bestemmingsplan moet plaatsvinden. Om de bestemmingsplanprocedure nu niet op te houden heeft Habitus een notitie (19-01-2017) geschreven waarin de te doorlopen stappen wat betreft ecologie worden beschreven. In de notitie is aangegeven dat door de inwerkingtreding van de Wet natuurbescherming per 1 januari 2017 de soorten bittervoorn en kleine modderkruiper niet meer als zodanig beschermd zijn. Hiermee hoeft geen rekening meer te worden gehouden. Op grond van de quickscan van de Grontmij in 2013 en de quickscan van Habitus in 2016 dient wel nader onderzoek uitgevoerd te worden naar de aanwezigheid van ringslang en rugstreeppad in de watergangen.

Het onderzoek wordt uitgevoerd in de periode april t/m half juli 2017. Indien ringslang of rugstreeppad wordt aangetroffen, kunnen maatregelen worden genomen om de effecten weg te nemen. Indien dit niet mogelijk is, dan zal een ontheffing moeten worden aangevraagd. De werkzaamheden in de watergangen zijn beperkt in omvang, waardoor bij eventuele aanwezigheid van de soorten de impact beperkt zal blijven en de gunstige staat van instandhouding niet in geding komt. Het projectgebied is matig geschikt voor de beschermde soorten en daardoor is het mogelijk dat er geen beschermde dieren worden vastgesteld.

Vanwege de grootte van het projectgebied en de beperkte ingreep in geschikt voortplantingsbiotoop is de kans beperkt aanwezig dat aanwezige beschermde dieren precies op de locatie van de ingreep zitten. Indien in de directe nabijheid van de ingreep beschermde dieren voorkomen dan kunnen maatregelen genomen worden om overtreding te voorkomen zoals afschermen van het projectgebied of zwervende dieren verplaatsen naar buiten het projectgebied. Alleen in die gevallen dat er een voortplantings- of rustlocatie aanwezig is precies op de locatie van uitvoering van de werkzaamheden kan overtreding niet worden voorkomen. Indien overtreding niet kan worden voorkomen zal een ontheffing aangevraagd worden op basis van het belang: in het belang van de volksgezondheid, de openbare veiligheid of andere dwingende redenen van groot openbaar belang, met inbegrip van redenen van sociale of economische aard en met inbegrip van voor het milieu wezenlijke gunstige effecten. Dit belang is aannemelijk te maken omdat de ruimtelijke kwaliteit van de polder aanzienlijk is verbetert door het saneren van de sierteeltbedrijven. Daarbij worden de huidige natuurwaarden instandgehouden en deels verbetert. Hiermee valt het project vermoedelijk onder het voor milieu wezenlijke gunstige effecten.

#### *Notitie hobbymatig agrarisch gebruik Henegouwerweg 102D*

Voor de woning op de meest oostelijke kavel achter Henegouwerweg 102C is een potentiële koper gevonden. Deze koper wil graag paarden houden op het achter gelegen weiland. Om dit mogelijk te maken zal de aanduiding 'Hobbymatig agrarisch gebruik' worden opgenomen op de verbeelding en in de regels. De bestemming van het land is volgens het bestemmingsplan 'Agrarisch met waarden - Natuur en landschapswaarden'. Om aan te tonen dat op deze locatie de beoogde waarden ook vanuit een particuliere situatie kunnen worden gerealiseerd is door de Watersnip advies d.d. 13-10-2016 een notitie opgesteld. Om te garanderen dat het gebruik en beheer duurzaam wordt geborgd, zal een kwalitatieve verplichting op het land, op basis van deze notitie en het bijbehorende inrichtings- en beheerplan in de koopovereenkomst worden opgenomen.

In de notitie is aangegeven dat uitgegaan is dat de vrijkomende veenweidegronden in eigendom/beheer zouden komen bij een (agrarisch)bedrijf of Staatsbosbeer. In de beeldvorming is uitgegaan van een bedrijfsmatig beheer. De vraag is of het beheer vanuit een particuliere situatie ook tot dezelfde natuur en landschapswaarden kan leiden. De ambitie is het 'open waterrijk polderlandschap', waarbij de veehouderij als drager van het landschap kan worden ingezet. Ter realisatie wordt ingezet op de beperking van de bodemdaling en de verbetering van de ecologie en waterkwaliteit. Vanuit een particuliere situatie zijn dergelijke waarden eveneens te realiseren.

Belangrijk is dat het eindbeeld goed in een inrichtings- en beheerplan wordt vastgelegd, zodat het niet meer uitmaakt hoe (particulier/bedrijfsmatig en welk type vee) dat wordt gerealiseerd. In de notitie is het eindbeeld geschetst. Conclusie is dat de realisatie van het beoogde eindbeeld leidt tot een verbetering van de landschappelijke en ecologische waarden:

- de betonpaden zijn uit het perceel verwijderd en de aanleg van de waterpartijen is achterwege gebleven, hierdoor is het gehele perceel ter beschikking gekomen als veenweideland;
- het perceel is midden op ingezaaid met een 'paardenmengsel'. Dit mengsel bevat meer en andere grassoorten dan het Engels raaigras dat voor rundveepercelen wordt gebruikt aangevuld met kruidachtigen. De biodiversiteit op het perceel is toegenomen.
- jaarlijks wordt buiten de oevers om, de helft van het perceel gebruikt als hooiland. Door weidevogels kan dit worden gebruikt om te foerageren en schuilen.

- de eigenaar woont bij het land en is meer betrokken. Dagelijks ziet de eigenaar wat de kwaliteit van het land is. De eigenaar heeft er persoonlijk belang bij, namelijk het welzijn van de paarden, dat het land blijvend in goede conditie verkeerd. Dit biedt een betere garantie op juist beheer dan een beheerder die van veraf moet komen
Bij voorgaande is het uitgangspunt dat maximaal 5 GVE, GrootVeeEenheid, per hectare huiskavel wordt beweid (voor de toelichting zie notitie).

*Afbeelding 27 kavel waar hobbymatig agrarisch gebruik wordt toegestaan*

#### **Conclusie**

Het plan betreft het realiseren van drie compensatiewoningen in het kader van de ruimtevoor-ruimte regeling aan de Henegouwerweg. Uit de uitgevoerde onderzoeken blijkt dat het plan, met het in acht nemen van enkele maatregelen tijdens de werkzaamheden, geen negatieve effecten heeft op de aanwezige (beschermde) soorten. Wel dient nader onderzoek plaats te vinden naar de aanwezigheid van de rugstreeppad en de ringslang. Uit de notitie van habitus blijkt dat de kans groot is dat de mogelijke aanwezigheid van deze soorten geen probleem vormt voor deze ontwikkeling. Het nadere onderzoek wordt van april t/m juli 2017 uitgevoerd. Het plan is dan ook niet in strijd met de Wet natuurbescherming. Omdat het soortenonderzoek nog niet is afgerond wordt in de regels een voorwaardelijke verplichting opgenomen. Hierin is bepaald dat de omgevingsvergunning voor een woning niet eerder wordt verleend dan nadat uit het onderzoek is gebleken dat er geen strijd is met de Wet natuurbescherming.

De Kromme Esse betreft al een bestaand bestemd plan. De enige wijziging voor dit plan is de inhoudsmaat van de woningen. Dit heeft geen effect op de natuur. Daarnaast blijkt uit de notitie van Watersnip advies d.d. 13-10-2016 dat het opnemen van de aanduiding 'Hobbymatig agrarisch gebruik' vanuit landschap en natuur akkoord is.

### **7 Juridische toelichting**

### **7.1 Algemeen**

Het bestemmingsplan bestaat uit drie delen: een verbeelding, de regels en een toelichting. De verbeelding en regels vormen het juridisch bindende deel van het bestemmingsplan. De toelichting bevat een motivatie en verantwoording van de keuzes die in het bestemmingsplan zijn gemaakt. Daarnaast zijn in de toelichting onder andere het geldende beleid en diverse milieuaspecten beschreven. Het bestemmingsplan heeft tot doel een juridisch-planologische regeling te scheppen voor het gebruik van gronden in het plangebied en de toegestane bebouwing. Het bestemmingsplan is ontwikkelingsgericht en heeft een grote mate van gedetailleerdheid in zich om de gestelde ambities te kunnen waarborgen. Gestreefd is naar uniformering en standaardisering van bestemmingen en planregels. Het plan sluit daarom aan bij de vormvereisten van de Standaard Vergelijkbare Bestemmingsplannen 2012 (SVBP 2012), het bestemmingsplan 'Ruimte voor Ruimte polder Bloemendaal' en het bestemmingsplan 'Landelijk Veen'.

#### *Verbeelding*

Op de verbeelding hebben alle gronden binnen het plangebied een bestemming gekregen. Binnen de bestemmingsvlakken zijn op een aantal gronden functieaanduidingen opgenomen die onder andere bepalen waar specifieke functies zijn toegestaan. De op de verbeelding opgenomen bouwvlakken maken duidelijk op welke locaties mag worden gebouwd.

#### *Regels*

De regels bevatten het juridisch instrumentarium voor het regelen van het gebruik van de gronden en bepalingen omtrent de toegelaten bebouwing. De voor De voor dit bestemmingsplan relevante regels zijn overgenomen uit het bestemmingsplan 'Ruimte voor Ruimte polder Bloemendaal'. Waar nodig zijn deze regels geactualiseerd. De regels zijn onderverdeeld in vier hoofdstukken:

- Hoofdstuk 1 (artikel 1 en 2) bevat inleidende regels. In de inleidende regels worden de in het bestemmingsplan voorkomende begrippen beschreven en wordt de wijze van meten uitgelegd.
- Hoofdstuk 2 (artikel 3 tot en met 11) bevat de bestemmingsregels. In dit hoofdstuk zijn per bestemming regels opgenomen voor het toegestane gebruik en de toegestane bebouwing van de gronden. In paragraaf 7.2 wordt nader ingegaan op de bestemmingen die voorkomen binnen het plangebied.
- Hoofdstuk 3 (artikelen 12 tot en met 16) bevat de anti-dubbeltelregel, de algemene bouwregels, de algemene gebruiksregels, algemene wijzigingsregels en de algemene afwijkingsregels.
- Hoofdstuk 4 (artikel 17 en 18) bevat de overgangs- en slotregels.

#### *Toelichting*

De toelichting van een bestemmingsplan heeft geen bindende werking en maakt juridisch ook geen onderdeel uit van het bestemmingsplan. De toelichting heeft wel een belangrijke functie bij de weergave en onderbouwing van het plan en bij de uitleg van bepaalde bestemmingen en regels.

### **7.2 De bestemmingen**

In deze paragraaf wordt per bestemming een korte toelichting gegeven op de bestemmingsregeling. De algemene lijn van het bestemmingsplan is verwoord in hoofdstuk 3. In voorliggend bestemmingsplan komende de volgende bestemmingen voor:

#### *Agrarisch – Sierteelt (artikel 3)*

Op gronden die voor de sierteelt in gebruik zijn is de bestemming 'Agrarisch – Sierteelt' gelegd. Het bestemmingsplan biedt de mogelijkheid om bedrijfsbebouwing, zoals bedrijfsgebouwen, kassen en andere bouwwerken te realiseren. Deze bebouwing, dient te worden gerealiseerd binnen het bouwvlak. Hierbij mogen kassen eveneens in aansluiting op het bouwvlak worden gerealiseerd. De maximale toegestane oppervlakte kassen per bedrijf bedraagt 3.000 m². Voor een deel van de gronden bij de Kromme Esse geldt een wetgevingszone – wijzigingsbevoegdheid met voorwaarden voor de realisering van 4 compensatiewoningen.

#### *Agrarisch met waarden – Natuur – en landschapswaarden (artikel 4)*

Voor die delen van het plangebied waar na de sanering van de sierteelt/kassen, geen woonfunctie of bedrijfsfunctie toegewezen wordt, is de bestemming 'Agrarisch met waarden – natuur- en landschapswaarden' opgenomen. Bebouwing is niet toegestaan. De bestemming is bedoeld voor begrazing (weidegang) en ter bescherming van bestaande natuur- en landschapswaarden in het veenweidegebied. Deze waarden zijn middels de bestemmingsomschrijving en de opgenomen regeling voor een omgevingsvergunning voor het uitvoeren van een werk, geen bouwwerk zijnde, of werkzaamheden (aanlegvergunning) opgenomen beschermd. Op het weiland achter de compensatiewoningen die achter Henegouwerweg 102C worden mogelijk gemaakt is de aanduiding 'Hobbymatig agrarisch gebruik' opgenomen. Op grond hiervan mogen op de 'huiskavel' maximaal 5 GVE worden geweid. Met GVE wordt 'GrootVeeEenheid' bedoeld. Een volwassen rund of paard is 1 GVE. Alle bebouwing ten behoeve van het hobbymatig houden van dieren dient op de 'huiskavel' te worden gesitueerd

#### *Tuin (artikel 5)*

De gronden met de bestemming 'Tuin' zijn bestemd voor tuinen, behorende bij de in de aangrenzende bestemming gelegen hoofdgebouwen (bestemd als 'Wonen'). Op de gronden met deze bestemming zijn kleine aan- en uitbouwen (bijvoorbeeld erkers of ingangspartijen) toegestaan. Daarnaast zijn overige bouwwerken toegestaan tot een hoogte van 1 meter.

#### *Verkeer (artikel 6)*

De gronden met de bestemming 'Verkeer' zijn bestemd voor wegen, straten en paden en de bijbehorende bermen en watergangen, met hoofdzakelijk een verkeersfunctie. Daarnaast zijn bijbehorende voorzieningen zoals parkeervoorzieningen, fietsenstallingen, voet- en fietspaden en groenvoorzieningen toegestaan. Binnen deze bestemming zijn gebouwen ten behoeve van nutsvoorzieningen toegestaan. In de regels zijn nadere voorwaarden gegeven voor de bouw van bouwwerken, geen gebouwen zijnde.

#### *Water (artikel 7)*

Alle hoofdwatergangen krijgen de bestemming 'Water'. Binnen deze bestemming vallen dus watergangen, waterpartijen, waterhuishouding, waterberging, infiltratievoorzieningen en groenvoorzieningen. Ondergeschikte waterlopen maken deel uit van de bestemming 'Agrarisch met waarden – Natuur en landschapswaarden' of 'Verkeer'.

De bouwmogelijkheden binnen deze bestemming zijn heel beperkt. Er worden geen gebouwen toegelaten, maar uitsluitend bouwwerken, geen gebouwen zijnde, die ten dienste van de bestemming mogen worden gebouwd. Ook voorziet het bestemmingsplan in een beschermingsregeling ten behoeve van de waterlopen.

#### *Wonen (artikel 8)*

De gronden met de bestemming 'Wonen' zijn bestemd voor wonen. Bij de woonfunctie zijn aan huis- verbonden beroepen en -bedrijven onder voorwaarden toegestaan. Hoofdgebouwen mogen uitsluitend binnen de op de verbeelding aangegeven bouwvlakken worden gebouwd. De toegestane maatvoering van het hoofdgebouw is generiek geregeld. Er zijn uitsluitend vrijstaande woningen toegestaan. Buiten het bouwvlak zijn bijbehorende bouwwerken (aan- en uitbouwen, bijgebouwen en overkappingen) toegestaan. Hierbij geldt dat de gronden buiten het bouwvlak voor maximaal 50% mogen worden bebouwd, tot een maximum van 50 m2. Op percelen groter dan 500 m2 mogen, afhankelijk van de perceelsgrootte, meer bijbehorende bouwwerken worden gebouwd tot maximaal 120 m2. In de regels zijn tevens nadere voorwaarden gegeven voor de bouw van overige bouwwerken. Voorts gelden uiteraard de regels voor vergunningvrij bouwen. Voor de compensatiewoningen zijn specifieke bouwaanduidingen opgenomen, vanwege de specifieke eisen ten aanzien van maatvoering die aan deze woningen worden gesteld en de mogelijkheid van schuifruimte binnen het bouwvlak. Via een afwijking kan het bevoegd gezag onder voorwaarden de maximale inhoud van hoofdgebouwen inclusief bijgebouwen vergroten tot maximaal 750 m3 en eventueel 1200 m3. Een belangrijke voorwaarde is dat ruimte voor ruimte contingent wordt ingezet om de vergroting mogelijk te maken. Dit geldt niet voor de woningen aan de Kromme Esse aangezien deze binnen de contour lagen.

#### *Waarde – Archeologie (artikel 9 en 10)*

De gronden met de dubbelbestemmingen 'Waarde – Archeologie 2' en 'Waarde – Archeologie 4' zijn mede bestemd voor het behoud en de bescherming van de archeologische waarden van de gronden. De dubbelbestemming bevat een bouwverbod met afwijkingsmogelijkheid en een omgevingsvergunningenstelsel voor werken en werkzaamheden.

#### *Waterstaat – Waterkering (artikel 11)*

De gronden met de dubbelbestemming 'Waterstaat – Waterkering' zijn mede bestemd voor het behoud en de bescherming van de waterkering. De dubbelbestemming bevat een bouwverbod met afwijkingsmogelijkheid en een omgevingsvergunningenstelsel voor werken en werkzaamheden.

### **8. Economische uitvoerbaarheid**

### **8.1 Financiële haalbaarheid**

Bij het opstellen van een bestemmingsplan dient de financiële haalbaarheid van het plan aangetoond te worden. Op grond van artikel 6.12, lid 1, van de Wet ruimtelijke ordening (Wro) moet voor een bestemmingsplan een exploitatieplan worden vastgesteld, indien er sprake is van een 'bouwplan'. Artikel 6.2.1 van het Besluit ruimtelijke ordening (Bro) beschrijft wat een 'bouwplan' is. De ontwikkeling in dit bestemmingsplan wordt gezien als een 'bouwplan' in de zin van dit artikel. De raad kan bij een besluit tot vaststelling van een bestemmingsplan, besluiten geen exploitatieplan vast te stellen, wanneer:

- 1. het verhaal van kosten van de grondexploitatie over de in het plan begrepen gronden anderszins verzekerd is (art. 6.12 Wro);
- 2. er geen kosten te verhalen zijn (art 6.2.1a Bro).

In het kader van dit bestemmingsplan zijn tussen de initiatiefnemers en de gemeente Waddinxveen anterieure overeenkomsten gesloten. In de anterieure overeenkomsten zijn afspraken over het verhaal van kosten op afdoende wijze vastgelegd. De financieeleconomische haalbaarheid is hiermee in voldoende mate aangetoond

## **9. Maatschappelijke betrokkenheid**

### **9.1 Overleg 3.1.1. Bro**

Bij de voorbereiding van een (voor)ontwerpbestemmingsplan dient op grond van artikel 3.1.6 lid 1 Wro sub c overleg te worden gevoerd als bedoeld in artikel 3.1.1. Bro. Op basis van het eerste lid van dit artikel wordt overleg gevoerd met waterschappen en met die diensten van provincie en Rijk die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn.

Het plan is naar de volgende vooroverleginstanties verzonden:

- 1. Veiligheidsregio Hollands Midden
- 2. Politie
- 3. Hoogheemraadschap van Rijnland
- 4. Provincie Zuid Holland

De veiligheidsregio (14-03-2017, kenmerk UIT-2017-066420) en het Hoogheemraadschap (02-03-2017, kenmerk CONCEPT dig-8744) hebben gereageerd en een positief advies gegeven.

### **9.2 Zienswijzen**

Het ontwerpbestemmingsplan en de daarbij behorende stukken hebben, conform afdeling 3.4 Awb, gedurende 6 weken van 2 maart 2017 tot en met 13 april 2017 ter inzage gelegen. Gedurende deze termijn kon een ieder zijn of haar zienswijze kenbaar maken.

Tijdens de inzageperiode zijn geen zienswijzen ingediend.

**Bijlagen bij toelichting**

**Bijlage 1 Ruimtelijke kwaliteitswinst (Bp Ruimte voor Ruimte polder Bloemendaal)**

**Bijlage 2 Bodemonderzoek (Bp Ruimte voor Ruimte polder Bloemendaal)**

### **Bijlage 3 Historisch bodemonderzoek RVR bijlage 8.15 Henegouwerweg 103**

**Bijlage 4 Quickscan natuur (Bp Ruimte voor Ruimte polder Bloemendaal)**

### **Bijlage 5 Quickscan ecologie Henegouwerweg 103**

### **Bijlage 6 Notitie ecologie benodigd onderzoek**

### **Bijlage 7 Akoestisch onderzoek Henegouwerweg 102d en 103**