#### **Compositie 5 stedenbouw bv**

telefoonemail internet kvk Breda Boschstraat 35 4811 GB Breda 076 – 5225262info@c5s.nl www.c5s.nl 20083802

# **Gemeente Halderberge**

Bestemmingsplan

"Eerste herziening bestemmingsplan Buitengebied Halderberge"

Projectnummer: 142455

Datum: 18 december 2017

# **Gemeente Halderberge**

Bestemmingsplan

**Inhoud** "Eerste herziening bestemmingsplan Buitengebied Halderberge"

- 1. Toelichting
- 2. Regels
- 3. Verbeelding id.nr. : NL.IMRO.1655.BP6009-C002

| Projectleider:     | Dhr. drs. M.C.M. Reijnaars          |  |  |
|--------------------|-------------------------------------|--|--|
| Projectmedewerker: | Mevr. ing. L.M.M. Soetens           |  |  |
| Status:            | Vastgesteld bestemmingsplan d.d. 14 |  |  |
|                    | december 2017                       |  |  |

**Toelichting**

# **INHOUD**

| 1   | INLEIDING                                              | 3  |
|-----|--------------------------------------------------------|----|
| 1.1 | Aanleiding plan                                        | 3  |
| 1.2 | Plangebied, doel en status plan                        | 4  |
| 1.3 | Totstandkoming plan                                    | 5  |
| 1.4 | Opzet en inhoud plan                                   | 6  |
| 2   | BESCHRIJVING EN ANALYSE PLANGEBIED                     | 7  |
| 2.1 | Inleiding                                              | 7  |
| 2.2 | Gebiedskarakteristiek                                  | 7  |
| 2.3 | Beschrijving en analyse gebied                         | 7  |
| 2.4 | Gebiedsgerichte aandachtspunten                        | 11 |
| 3   | PLANGEBIED                                             | 13 |
| 3.1 | Inleiding                                              | 13 |
| 3.2 | Beleid rijksniveau                                     | 13 |
| 3.3 | Beleid provinciaal en regionaal niveau                 | 19 |
| 3.4 | Beleid gemeentelijk niveau                             | 31 |
| 3.5 | Beleidsmatige aandachtspunten                          | 41 |
| 4   | HOOFDLIJNEN BESTEMMINGSPLAN                            | 43 |
| 4.1 | Inleiding                                              | 43 |
| 4.2 | Doelen en uitgangspunten                               | 43 |
| 4.3 | Natuur-, water- en milieuaspecten                      | 44 |
| 4.4 | Uitgangspunten planthema's                             | 54 |
| 5   | M.E.R.-PROCEDURE                                       | 65 |
| 5.1 | Inleiding                                              | 65 |
| 5.2 | Passende beoordeling                                   | 65 |
| 5.3 | Hoofddoel planMER                                      | 65 |
| 5.4 | Toelichting Startnotitie                               | 65 |
| 5.5 | Toelichting planMER en relatie met het bestemmingsplan | 66 |
| 5.6 | Reactie Commissie MER op planMER                       | 67 |
| 5.7 | Aanvulling planMER na reactie commissie en zienswijzen | 68 |
| 6   | PLANSYSTEMATIEK                                        | 69 |
| 6.1 | Uitgangspuntenplansystematiek                          | 69 |
| 6.2 | Gebiedsbestemmingen en waarden                         | 69 |
| 6.3 | Enkelbestemmingen                                      | 71 |
| 6.4 | Dubbelbestemmingen                                     | 73 |
| 6.5 | Overige regels                                         | 75 |

| UITVOERBAARHEID BESTEMMINGSPLAN   | 77 |
|-----------------------------------|----|
| Inleiding                         | 77 |
| Vergunningverlening en handhaving | 77 |
| Uitvoerbaarheid plan              | 78 |
|                                   |    |
| PROCEDURE BESTEMMINGSPLAN         | 79 |
| Inleiding                         | 79 |
| Proces                            | 79 |
| Procedure                         | 79 |
|                                   |    |

## **Bijlagen bij de toelichting**

Bijlage 1: Kaarten provinciale Verordening ruimte Noord-Brabant

- 1.1 Structuren
- 1.2 Stedelijke ontwikkeling
- 1.3 Cultuurhistorie
- 1.4 Agrarische ontwikkeling en windturbines
- 1.5 Water
- 1.6 Natuur en landschap
- Bijlage 2: Kaart waterkeringen Halderberge
- Bijlage 3: Kaarten gemeentelijk beleid
- 3.1 Structuurvisie
- 3.2 Archeologische verwachtingenkaart
- 3.3 Cultuurhistorische waardenkaart
- Bijlage 4: Rapportage technische beoordeling externe veiligheid inclusief verantwoording groepsrisico
- Bijlage 5: Rapportage planMER
- Bijlage 6: Nota van Inspraak en Overleg
- Bijlage 7: Advies van de Commissie m.e.r.
- Bijlage 8: Rapportage Aanvulling op het planMER
- Bijlage 9: Zienswijzennota

## **1 INLEIDING**

## **1.1 Aanleiding plan**

De aanleiding voor de eerste planherziening van het bestemmingsplan "Buitengebied Halderberge" is meervoudig. Hieronder is uiteengezet waarom gekozen wordt voor een nieuw bestemmingsplan voor het buitengebied van Halderberge.

## Juridisch

Op 22 september 2011 is het bestemmingsplan "Buitengebied Halderberge" door de gemeenteraad vastgesteld. Op 13 november 2013 heeft de Afdeling uitspraak gedaan naar aanleiding van de beroepen gericht tegen de vaststelling van het bestemmingsplan (ABRvS 201112348/1/R3) en over de beroepen tegen de reactieve aanwijzing van de provincie Noord-Brabant (ABRvS (201112843/1/R3). Naar aanleiding van beide uitspraken is een herziening van het bestemmingsplan "Buitengebied Halderberge" noodzakelijk. Tevens dient in de herziening het gevolg van de op 15 november 2011 door de provincie Noord-Brabant gegeven reactieve aanwijzing minus de gedeeltelijke intrekking van 12 april 2012 te worden verwerkt.

In 2013 heeft de Stichting Advisering Bestuursrechtspraak (StAB) op verzoek van de Raad van State advies uitgebracht op het bestemmingsplan uit 2011. Elk beroepschrift en reactieve aanwijzing is onderzocht, op basis van stukken en een locatiebezoek. De feiten en de gevolgen van het plan zijn onderzocht. De StAB kijkt uitdrukkelijk niet naar de juridische houdbaarheid en uitvoerbaarheid of naar de belangenafweging op een bepaalde locatie. Het is aan de Raad van State om het advies al dan niet over te nemen. Zoals in het Plan van Aanpak is genoemd, vormt de uitspraak van de Raad van State uit 2013 het uitgangspunt. Het StAB-advies is daarom niet uitdrukkelijk in het herzieningsplan genoemd. De aangenomen amendementen zijn genoemd in het raadsbesluit uit 2011. Als bijlage bij het Plan van Aanpak 2014 is opgenomen een overzicht wat de gevolgen van de uitspraak van de Raad van State zijn.

#### Milieueffectrapportage (m.e.r.)

Het vastgestelde bestemmingsplan handhaafde bestaande planologische ontwikkelruimte aan agrarische (veehouderij)bedrijven. Echter, het plan maakte onvoldoende inzichtelijk welke milieugevolgen zouden kunnen optreden als de ontwikkelruimte zou worden benut. Daardoor is de uitvoerbaarheid van het plan niet aangetoond, zoals bepaald in de uitspraak van de ABRvS tegen de vaststelling van het bestemmingsplan. Parallel aan deze eerste herziening wordt derhalve een milieueffectrapportage-procedure (m.e.r.-procedure) doorlopen om de maximale ontwikkelmogelijkheden van agrarische (veehouderij)bedrijven inzichtelijk te maken en deze als zodanig vast te leggen in de juridische regeling van onderhavige herziening. Naast het bepalen van de ontwikkelruimte in de agrarische sector vinden met het planMER ook andere effectbeschouwingen plaats, bijvoorbeeld ten aanzien van teeltondersteunende voorzieningen, recreatie en verkeer.

## Beleidsmatig

Naast het verwerken van de gevolgen van de uitspraken van de ABRvS en de gevolgen van de reactieve aanwijzing dienen een aantal nieuwe beleidsinzichten te worden doorvertaald in het nieuwe bestemmingsplan. Het betreft hier beleidswijzigingen op Rijks- en provinciaal niveau. Op Rijksniveau gaat het om het doorvertalen van de Rijksstructuurvisie Infrastructuur en Ruimte (SVIR) met aanverwante regels (Barro/Rarro). Op provinciaal niveau betreft het de Structuurvisie Ruimtelijke Ordening 2010 – partiële herziening 2014 (SVRO) met de aanverwante regeling van de Verordening ruimte Noord-Brabant.

## Omissies en afzonderlijke planprocedures

Tenslotte worden met deze eerste herziening een aantal na vaststelling van het bestemmingsplan "Buitengebied Halderberge" geconstateerde omissies hersteld en enkele afzonderlijk doorlopen en inmiddels onherroepelijk geworden procedures verwerkt.

## **1.2 Plangebied, doel en status plan**

#### Plangebied

De gemeente Halderberge ligt in West-Brabant. Het plangebied van de eerste herziening beslaat het gehele buitengebied van de gemeente Halderberge. De kernen Oud Gastel, Stampersgat, Oudenbosch, Bosschenhoofd en Hoeven en de direct aangrenzende bedrijventerreinen, waaronder Borchwerf II, vallen buiten het plangebied.

Bedrijventerrein de Gorzen en het bedrijvenlint langs de Havendijk, Breda International Airport en recreatiegebied Pagnevaart zijn wel onderdeel van dit bestemmingsplan. In figuur 1 is de globale begrenzing van het plangebied aangegeven. De zuidgrens van het plangebied valt deels samen met Rijksweg A58 en loopt ten noorden van Zegge richting het Mark-Vlietkanaal. Dit kanaal vormt aan de westzijde de grens van het plangebied. De Dintel en Mark vormen de noordelijke grens. De oostgrens loopt langs de Laaksche Vaart en langs de Kibbelvaart via de oostzijde van de Heul richting Rijksweg A58. De gemeente Halderberge grenst aan de gemeenten Roosendaal, Steenbergen, Moerdijk, Etten-Leur en Rucphen.

## Doel

Deze eerste herziening betreft een actualisatie van het bestemmingsplan "Buitengebied Halderberge". De toelichting en regels van desbetreffend bestemmingsplan zijn leidend geweest voor onderhavige eerste herziening. Slechts waar noodzakelijk en mogelijk zijn aanpassingen in de toelichting, regels en verbeelding doorgevoerd. Het bestemmingsplan is daarmee conserverend van aard. Nieuwe ontwikkelingen zijn slechts meegenomen als vooraf met succes een procedure is doorlopen.

Onderhavig bestemmingsplan heeft als doel, net als het plan uit 2011, het bieden van een heldere, eenduidige, uitvoerbare en handhaafbare actuele juridisch-planologische regeling voor ruimtelijk relevante zaken in het buitengebied van de gemeente Halderberge welke in overeenstemming is met het geldende beleid van hogere overheden en waarbij de uitspraken van de Afdeling bestuursrechtspraak van de Raad van State alsmede de reactieve aanwijzing van de provincie Noord-Brabant zijn verwerkt. Dit kader is gericht op het beheer van bestaande kwaliteiten en functies en het faciliteren van nieuwe kwaliteiten en in het buitengebied passende functies.

Dit bestemmingsplan is digitaal raadpleegbaar conform de laatste landelijke standaarden. Tevens is het plan afgestemd op de Wro en Wabo.

#### Status

Deze herziening vervangt het gehele bestemmingsplan "Buitengebied Halderberge" en de bestemmingsplannen die door de uitspraak van de Afdeling bestuursrechtspraak van de Raad van State zijn komen te herleven. Daarnaast is er nog een aantal postzegelplannen en wijzigingsplannen opgesteld en zijn er omgevingsvergunningen voor buitenplanse afwijking (art. 2.12 lid 1, sub a onder 3o Wabo) verleend. Deze afzonderlijk doorlopen planprocedures zijn geïntegreerd in onderhavige herziening, mits in werking getreden op het moment van raadsvaststelling.

Het bestemmingsplan is het instrument voor ruimtelijke ordening binnen een gemeente. Dit plan bindt zowel de burger als de gemeente en dient als toetsingskader voor het verlenen van (omgevings)vergunningen en het bepalen van het gebruik van de gronden en bouwwerken. Het vigerende beleid van gemeente, provincie en rijk vormt het uitgangspunt voor dit bestemmingsplan.

De verbeelding en de regels vormen samen het juridische deel van het bestemmingsplan. De toelichting maakt geen onderdeel uit van het juridische plan. Het bevat informatie over het beleidskader, het plangebied, de doelen en uitgangspunten van het plan, alsmede de plansystematiek en de uitwerking er van in bestemmingen.

## **1.3 Totstandkoming plan**

Dit plan is tot stand gekomen via een gefaseerde, projectmatige aanpak, waarbij per fase het verzamelen en verwerken van informatie afgewisseld is met een terugkoppeling richting de projectorganisatie.

#### Fasering plan

Het bestemmingsplan is in verschillende fasen tot stand gekomen. Het planvormingsproces ziet er als volgt uit:

- 1 Notitie reikwijdte en detailniveau;
- 2 Milieueffectrapportage;
- 3 Voorontwerpbestemmingsplan;
- 4 Voorlichting/inspraak/overleg;
- 5 Ontwerpbestemmingsplan;
- 6 Tervisielegging/zienswijzen;
- 7 Vaststelling door de gemeenteraad.

## Organisatie (begeleiding) plan

Het bestemmingsplan wordt opgesteld door de gemeente Halderberge in samenwerking met stedenbouwkundig bureau Compositie 5 stedenbouw bv. Binnen de gemeente is een ambtelijke projectgroep samengesteld waarin de verschillende relevante disciplines vertegenwoordigd zijn.

## Informatie plan (ruimtelijk relevant)

Voor het opstellen van dit plan is gebruik gemaakt van alle relevante, beschikbare informatie over het plangebied in de vorm van de vigerende bestemmingsplannen, provinciale beleidsdocumenten zoals de Verordening ruimte Noord-Brabant en andere gemeentelijke beleidsnota's. Een overzicht van de gebruikte informatie is opgenomen in bijlage 1.

De eerste herziening van het bestemmingsplan Buitengebied Halderberge regelt ruimtelijk relevante zaken en gebruik van gronden en bouwwerken. Onderwerpen die ergens anders worden geregeld, worden niet nogmaals geregeld in dit bestemmingsplan. Denk hierbij aan bijvoorbeeld de Provinciale milieuverordening en de Keur van het waterschap.

## **1.4 Opzet en inhoud plan**

Het bestemmingsplan bestaat uit een juridisch bindende verbeelding met bijbehorende regels en uit een (beleidsmatige) plantoelichting, die geen juridisch bindend karakter heeft. De toelichting bevat de verantwoording van de gekozen bestemmingen.

Deze plantoelichting geeft in hoofdstuk 2 het gebied weer. In hoofdstuk 3 worden de beleidsmatige kaders voor het plangebied geschetst. Hoofdstuk 4 beschrijft de uitkomsten van de verschillende onderzoeken (externe veiligheid, archeologie, milieu, enzovoorts). Op basis van deze informatie zijn verderop in hoofdstuk 4 tevens de beleidskeuzes beschreven. In hoofdstuk 5 wordt het m.e.r. toegelicht. Hoofdstuk 6 gaat in op de plansystematiek. Hoofdstuk 7 en 8 beschrijven de uitvoerbaarheid en de procedure van het plan.

# **2 BESCHRIJVING EN ANALYSE PLANGEBIED**

## **2.1 Inleiding**

In dit hoofdstuk wordt ingegaan op de karakteristiek, de functies en de kwaliteiten (waarden) van het plangebied. Het betreft hier zowel de landschappelijke onderlegger als de infrastructuur en het grondgebruik.

## **2.2 Gebiedskarakteristiek**

De gemeente Halderberge bestaat uit de kernen Oud Gastel, Oudenbosch, Hoeven, Bosschenhoofd en Stampersgat. De gemeente Halderberge telt 29.585 inwoners (1 januari 2017, bron: CBS) en heeft een oppervlakte van circa 7.500 hectare. Oudenbosch vormt de grootste kern. Het noordelijk gedeelte van de gemeente bestaat uit kleigronden, het zuidelijk gedeelte uit zandgronden. Op de zandgronden bevindt zich het bosgebied Pagnevaart (bij Bosschenhoofd). Ten noordoosten en zuidwesten van de kern Oudenbosch zijn natuurgebieden aanwezig (Gastels Laag en Poldersdijk). Door het hele plangebied is verspreid bebouwing gelegen, waaronder een groot aantal bebouwingslinten.

Grootschalige infrastructurele elementen in of grenzend aan de gemeente zijn betreffen de Rijkswegen A17 en A58, de spoorlijnen Roosendaal-Dordrecht en Roosendaal-Breda, het Mark-Vlietkanaal en de rivieren Dintel en Mark. Specifieke elementen zijn verder Breda International Airport, recreatiegebied Pagnevaart (gelegen in het gelijknamige bosgebied) en bedrijventerreinen De Gorzen en Borchwerf II.

## **2.3 Beschrijving en analyse gebied**

In deze paragraaf worden de kenmerken van het plangebied kort omschreven op basis van de lagenbenadering. Deze benadering omvat de landschappelijke onderlegger, de infrastructuur en het grondgebruik.

## 2.3.1 Landschappelijke onderlegger

## Ondergrond

Het plangebied bevindt zich op de grens van het zeekleigebied en het zandgebied. Het zandgebied strekt zich uit over de oostelijke en zuidelijke delen van de gemeente. Binnen deze zone bevinden zich ook kleinere gebieden bestaande uit voedselrijke, vochtige tot droge eerdgronden. Ten zuiden van Oudenbosch ligt een matig voedselrijk vochtig tot nat beekdallandschap. In het noordoosten van het plangebied bevindt zich tussen de zandgronden en de zeekleigronden matig voedselarm, nat laagveen. Het eerder genoemde zeekleigebied ligt met name in het noordelijke en westelijke deel van de gemeente.

Deze bodemtypen sluiten aan bij de structuur zoals deze is opgenomen in de Verordening ruimte Noord-Brabant. Hierin zijn gebiedspaspoorten opgenomen. Voor het plangebied gelden de paspoorten 'Zeekleigebied' en 'West-Brabantse venen'. De kenmerken van deze gebiedspaspoorten zijn nader toegelicht in hoofdstuk 3.

Het noordelijk deel en de meest westelijke rand van de gemeente, evenals de zone rondom Oudenbosch, bestaan voornamelijk uit infiltratiegebieden met hierin verspreid kleinere gebieden met slootkwel. Het zuidelijk deel van de gemeente bestaat hoofdzakelijk uit intermediair gebied.

Topografische kaart met weergave buitengebied Halderberge.

## Landschap en cultuurhistorie/archeologie

De overgang van klei naar zand bepaalt in grote mate de hoofdstructuur van het huidige landschap binnen het plangebied. Bosgebied is enkel aanwezig in het zuidelijk deel, nabij Bosschenhoofd (Pagnevaart). In het plangebied bevinden zich enkele (natte) natuurgebieden: Poldersdijk in het noordoostelijk gedeelte van het plangebied en het Gastels Laag ten zuidwesten van Oudenbosch.

Historisch-geografisch waardevolle lijnstructuren zijn in het plangebied onder andere te vinden in het noordoosten, het gebied Poldersdijk. Dit betreft een gebied met een zeer hoge historisch-geografische waarde. Ook de Oude Bredasepostbaan in het zuiden van de gemeente staat op deze manier op de Cultuurhistorische Waardenkaart 2010 van de provincie Noord-Brabant aangeduid. Het Gastels Laag en een deel van het Pagnevaartbosgebied (oostelijk van Bosschenhoofd) hebben redelijk hoge historisch geografische waarden.

Het bebouwingslint langs het Mark-Vlietkanaal heeft een redelijk hoge historisch stedenbouwkundige waarde. Ook een gedeelte van De Stoof is als zodanig aangemerkt. Ten noorden en oosten van Hoeven zijn twee bebouwingslinten aanwezig met hoge historisch-geografische waarden. In het relatief open gebied rondom Oud Gastel liggen historische zichtrelaties. Ten oosten van de kern van Hoeven, bij Standdaarbuiten (buiten plangebied) en in het noordoosten van de gemeente bij Poldersdijk bevinden zich (restanten van) molens met bijbehorende molenbiotopen.

Binnen de gemeente is een aantal groenstructuren aangewezen tot een groenstructuur met historische waarde. Dit zijn onder meer wegbegeleidende beplantingen op de wegen ten westen en oosten van Oud Gastel, ten zuiden van Oud Gastel en Oudenbosch en ten noorden van Oudenbosch. Ook de Bosschendijk tussen Oudenbosch en Hoeven wordt begeleid door beplanting die is aangeduid als groenstructuur met historische waarde. Daarnaast bevinden zich verspreid over de gemeente nog enkele vlakvormige landschapselementen of bosjes met een historische waarde. Verder kent de gemeente nog enkele verspreid in het plangebied gelegen rijksmonumenten en gemeentelijke monumenten.

In het plangebied liggen op verschillende plaatsen zones met een middelhoge tot hoge archeologische verwachtingswaarde. Het gaat hierbij om een langgerekt gebied van noordelijke naar zuidelijke richting ten westen van Oud Gastel evenals om een langgerekt gebied lopend van de noordwestelijke naar de zuidoostelijk hoek van de gemeente. Ook ten noorden en noordoosten van Oudenbosch bevindt zich een gebied dat is aangewezen als plaats met een middelhoge tot hoge archeologische verwachtingswaarde. In het buitengebied van de gemeente zijn onder andere twee archeologische monumenten te vinden. Dit betreffen twee terreinen van archeologische waarde gelegen tegen de noordelijke gemeentegrens. Het gaat onder meer om een voormalige nederzetting uit de late middeleeuwen (1250-1500) ten noorden van Oudenbosch. De aanwezige waarden worden via dit plan beschermd.

#### Landschap en ruimte/landschapsbeeld

De gemeente wordt gekenmerkt door een sterke afwisseling in landschap. Deze afwisseling is ontstaan door de overgang van het zandlandschap naar het lager gelegen open zeekleilandschap. Het zandlandschap in het oosten en zuiden van de gemeente is relatief kleinschalig van opzet met veel groene landschapselementen. Het westen en noorden van de gemeente bestaat grotendeels uit een onregelmatige, relatief grootschalige verkaveling. Dit landschap heeft een open karakter. In de oostelijke rand van de gemeente bevindt zich de dalvormige laagte van de Kibbelvaart, een natuurlijke waterloop die in de middeleeuwen in gebruik is genomen als turfvaart.

#### Natuur en ecologie (vegetatie, flora en fauna)

Binnen het plangebied is sprake van een kenmerkende vegetatie, flora en fauna. Deze worden bepaald door de combinatie van bodem, waterhuishouding, landschap en (agrarisch) grondgebruik. Ook spelen de ligging in (boven)regionaal verband, het klimaat en de ouderdom van de ecosystemen een belangrijke rol. De natuur- en landschapswaarden zijn verspreid aanwezig over de hele gemeente.

Aan de westzijde liggen enkele natuurgebiedjes tegen het Mark-Vlietkanaal, grotendeels bestaande uit loofbos en deels gelegen op een oeverwal. Ten westen van Oudenbosch ligt een moerasachtig gebied (Gastels Laag) gelegen op een dekzandvlakte en in het noordoosten van het plangebied is een natuurreservaat bestaande uit loofbos, open water en moeras (natuurreservaat Poldersdijk) gelegen. Dit laatste gebied is gelegen op een veenvlakte. Overige bosgebieden zijn verder onder meer aan te treffen ten oosten en zuiden van Bosschenhoofd. In het beekdal van de Kibbelvaart/Laaksche Vaart bevinden zich ook nog enkele kleinere gebiedjes met bos.

In het agrarisch gebied ten noorden en ten zuiden van Oudenbosch en de Hoevensche Beemden komen onder andere soorten voor als de roodborsttapuit en de steenuil. In het noordoostelijke deel van de gemeente, in het beekdal van de Kibbelvaart/Laaksche Vaart, zijn onder meer grutto's aan te treffen. In het plangebied bevinden zich op meerdere plaatsen leefgebieden van kwetsbare soorten. Het gaat hierbij om gebieden ten noorden van Bosschenhoofd (reptielen), ten westen van Oudenbosch (planten en reptielen) en ten westen van Oud Gastel (moerasvegetatie en struweelvogels). Wintergasten als zwanen, ganzen en eenden komen in de winter in de Hoevensche Beemden voor.

#### 2.3.2 Infrastructuur

#### Droge infrastructuur

Aan de zuidzijde wordt de gemeente begrensd door de Rijksweg A58. Het plangebied wordt van zuidwest naar noordoost doorkruist door de Rijksweg A17. Daarnaast lopen de spoorlijnen Roosendaal-Dordrecht van zuidwest naar noordoost door de gemeente en de spoorlijn van Roosendaal naar Breda loopt van west naar oost door het zuidelijk gedeelte van het plangebied. Naast voornoemde infrastructurele wegen loopt een aantal provinciale wegen, respectievelijk de N640/N641 (van Oudenbosch naar Hoeven) en de N268 (van Roosendaal via Oud Gastel naar Stampersgat) door het plangebied. Naast de hoofdwegen die de gemeente doorsnijden is er een fijnmaziger wegennet aanwezig dat de verschillende kernen met elkaar verbindt.

## Natte infrastructuur

De natte infrastructuur in de gemeente wordt gevormd door de Dintel/Mark, het MarkVlietkanaal, de verbinding tussen Oudenbosch en De Mark, Kibbelvaart en Laaksche Vaart, Balrouwsevaart en De Riet.

#### Leidingen, belemmeringenzones

Door het plangebied lopen diverse kabels en leidingen, waarvan het merendeel ondergronds. Ten westen van en parallel aan de Rijksweg A17 ligt een buisleidingstraat (onder andere aardgasleidingen, transportleidingen voor chemische stoffen, water, data en telecom) met belemmeringszone. Ook loopt hier de Rotterdam - Antwerpen Pijp Leiding. Aan de Langeweg 4a in Hoeven ligt een pompstation. Ook de spoorlijnen hebben een belemmeringszone. Overige leidingen betreffen onder meer een watertransportleiding, afvalwaterleiding, rioolpersleiding en een aardgasleiding. Dit wordt verder beschreven in de milieuparagraaf.

Tevens lopen door het plangebied bovengronds een drietal hoogspanningsleidingen met zakelijke rechtstrook. Het hele plangebied ligt binnen het radarverstoringsgebied van vliegveld Woensdrecht en voor een deel van het plangebied geldt de luchtvaartverkeerszone van Breda International Airport. Ook de geluidscontouren van bedrijventerrein De Gorzen, Korenweide (Oud Gastel), Vosdonk (Etten-Leur) en Borchwerf II vallen in het plangebied.

## 2.3.3 Grondgebruik

De gemeente Halderberge is een landelijke gemeente waarin gemengd agrarisch gebruik van gronden van oudsher de voornaamste economische drager is. De gemeente kenmerkt zich door de specifieke kwaliteiten van de ondergrond, waardoor een breed scala aan agrarische bedrijven zich hier hebben gevestigd. Nevenactiviteiten en menging van functies in het buitengebied spelen een steeds grotere rol om zo de agrarische hoofdactiviteiten te kunnen behouden. Naast het agrarisch gebruik is er ruimte voor recreatie, natuur en water. Nabij de kernen is er op veel plaatsen sprake van lintbebouwing of bebouwingsclusters.

## **2.4 Gebiedsgerichte aandachtspunten**

Uit de analyse van het plangebied komen enkele belangrijke gebiedsgerichte aandachtspunten naar voren. Deze zijn van belang bij de verdere uitwerking van dit bestemmingsplan, zoals deze in navolgende hoofdstukken is weergegeven:

- behoud en versterking van de groenblauwe mantel binnen de gemeente Halderberge;
- behoud en versterking van bos- en natuurgebieden Mark-Vlietkanaal, Poldersdijk, Gastels Laag, Mark/Dintel, bosgebied Pagnevaart bij Bosschenhoofd;
- behoud en versterking van water, beken en hun beekdalen mede in relatie tot doorvertaling (waterbergings)aspecten uit Gebiedsplan Brabantse Delta (beleid waterschap en beleid over ecologische verbindingszones);
- behoud van cultuurhistorische en archeologische waarden van bebouwing en in het landschap;
- infrastructuur: Rijkswegen, interlokale en lokale verbindingswegen apart bestemmen en overige wegen binnen gebiedsbestemmingen laten vallen;
- al dan niet aanwezige ontwikkelingsmogelijkheden van gebieden als recreatiegebied Pagnevaart, jachthaven Goudbloemsedijk, bedrijventerrein De Gorzen, de Havendijk en Quasar;
- mogelijkheden bieden voor de bestaande agrarische bedrijven;
- gebruik vrijkomende agrarische bedrijfslocaties binnen bebouwingsconcentraties en daarbuiten verruimen functiegebruik onder de voorwaarde van kwaliteitsverbetering.

Deze gebiedsgerichte punten zijn verder uitgewerkt in de volgende hoofdstukken.

# **3 PLANGEBIED**

## **3.1 Inleiding**

In dit hoofdstuk wordt verder ingegaan op het beleid dat relevant is voor het plangebied. Het betreft hier zowel ruimtelijk beleid (ruimtelijke ordening) als ruimtelijk relevant facet- en sectorbeleid (water, natuur, landschap en milieu, alsmede landbouw en recreatie) op verschillende beleidsniveaus.

## **3.2 Beleid rijksniveau**

## 3.2.1 Structuurvisie Infrastructuur en Ruimte

In de Structuurvisie Infrastructuur en Ruimte (SVIR), op 13 maart 2012 in werking getreden, geeft de Rijksoverheid haar visie op de ruimtelijke en mobiliteitsopgaven voor Nederland richting 2040 en op de manier waarop zij hiermee om zal gaan. Daarmee biedt het een kader voor beslissingen die de Rijksoverheid in de periode tot 2028 wil nemen, om Nederland concurrerend, bereikbaar, leefbaar en veilig te houden.

In de structuurvisie maakt het Rijk helder welke nationale belangen zij heeft in het ruimtelijke en mobiliteitsdomein en welke instrumenten voor deze belangen door de Rijksoverheid worden ingezet. Overheden, burgers en bedrijven krijgen de ruimte om oplossingen te creëren. Het Rijk gaat zo min mogelijk op de stoel van provincies en gemeenten zitten en richt zich op het versterken van de internationale positie van Nederland en het behartigen van de nationale belangen.

Het Rijk heeft drie hoofddoelen geformuleerd:

- Vergroten van de concurrentiekracht door het versterken van de ruimtelijkeconomische structuur van Nederland;
- Verbeteren, in stand houden en ruimtelijk zekerstellen van de bereikbaarheid;
- Waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

Uit de hoofddoelen volgt een aantal nationale belangen:

- Verbeteren van de milieukwaliteit (lucht, bodem, water) en bescherming tegen geluidoverlast en externe veiligheidsrisico's;
- Ruimte voor een duurzame zoetwatervoorziening en klimaatbestendige stedelijke (her)ontwikkeling;
- Ruimte voor behoud en versterking van (inter)nationale unieke cultuurhistorische en natuurlijke kwaliteiten;
- Ruimte voor herstructurering en transformatie; het mogelijk maken van noodzakelijke functieveranderingen;
- Zorgvuldige afwegingen en transparante besluitvorming bij alle ruimtelijke plannen.

De nationale belangen spelen een belangrijke rol voor het beleid in het plangebied. De hoofddoelen zijn allemaal doorvertaald in het beleid, waarbij de nadruk in het gebied ligt op behoud en versterking van cultuurhistorische- en natuurwaarden, waarbij ruimte is voor functieveranderingen.

## 3.2.2 Structuurvisie Buisleidingen 2012 - 2035

De Structuurvisie Buisleidingen is een nadere uitwerking van het nationale belang zoals is opgenomen in de Structuurvisie Infrastructuur en Ruimte die de Rijksoverheid heeft uitgebracht in het kader van de actualisatie decentralisatie van het ruimtelijk en mobiliteitsbeleid. Daarin is bepaald dat het netwerk aan buisleidingen essentieel voor de energievoorziening en voor het veilig vervoeren van gevaarlijke stoffen is. Buisleidingtransport blijft de komende decennia een wezenlijke rol vervullen in de Europese gas- en grondstoffenmarkt. De vraag naar buisleidingtransport en daarmee de vraag naar nieuwe leidingen en leidingverbindingen zal nog toenemen. Het Rijk kiest in verband met het vergroten van de concurrentiekracht voor het versterken van de ruimtelijk-economische structuur. Borgen van ruimte voor buisleidingen voor transport van (gevaarlijke) stoffen is daarvoor een belangrijke randvoorwaarde. De nationale belangen die het Rijk in die Structuurvisie vastlegt, zijn geborgd via het Besluit algemene regels ruimtelijke ordening (Barro).

Met de Structuurvisie Buisleidingen wil het Rijk verdere duidelijkheid verschaffen aan zowel het bedrijfsleven dat daarmee kan rekenen op goede verbindingen voor buisleidingtransport, als aan provincies en gemeenten die hierop hun ruimtelijke plannen kunnen afstemmen. Gezien de ruimtelijke ontwikkelingen die in de laatste decennia hebben plaatsgevonden (grotere ruimtedruk) en die in de toekomst zullen voortgaan, zal in deze structuurvisie met name de borging van het beleid in de plannen van andere overheden en in het leidingenbeheer bij leidingexploitanten een zwaarder accent hebben.

Buisleidingen waarmee gevaarlijke stoffen worden vervoerd moeten zoveel mogelijk over de gehele lengte bereikbaar blijven voor inspectie, onderhoud en reparatie. Om deze werkzaamheden te kunnen uitvoeren ligt er altijd ter weerszijden van de buisleiding een belemmeringenstrook van, afhankelijk van de soort leiding, tenminste 4 meter. Deze belemmeringenstrook dient in principe obstakelvrij te blijven. Het opnemen van een belemmeringenstrook is op grond van het Besluit externe veiligheid buisleidingen (Bevb) verplicht gesteld in bestemmingsplannen. De voor het plangebied relevante buisleidingen worden verder toegelicht in de paragraaf externe veiligheid.

#### 3.2.3 Besluit en ministeriële regeling algemene regels ruimtelijke ordening (Barro, Rarro)

De nationale belangen uit de structuurvisie die juridische borging vragen, worden in het Besluit algemene regels ruimtelijke ordening (Barro) geborgd. Dit besluit is in werking getreden op 30 december 2011. Op 1 oktober 2012 is het besluit aangevuld met regels voor de andere beleidskaders uit de SVIR en tevens uit het Nationaal Waterplan en het Derde Structuurschema Elektriciteitsvoorziening. Door de nationale belangen vooraf in bestemmingsplannen te borgen, wordt met het Barro bijgedragen aan versnelling van de besluitvorming bij ruimtelijke ontwikkelingen en vermindering van de bestuurlijke drukte. Een aantal onderwerpen is geregeld in de bij het Barro behorende Regeling algemene regels ruimtelijke ordening (Rarro).

Gemeenten moeten bij het vaststellen van bestemmingsplannen, wijzigings- of uitwerkingsplannen, maar ook bij projectuitvoeringsbesluiten (Crisis- en herstelwet) rekening houden met het Barro en het Rarro.

Voor het plangebied geldt dat in het Barro regels zijn opgenomen inzake de uitoefening van defensietaken en buisleidingen. In het bestemmingsplan zijn hiervoor regelingen getroffen, zoals de aanduidingen luchtvaartverkeerszone, radarverstoringsgebied en dubbelbestemmingen voor de bescherming van buisleidingen.

#### 3.2.4 Wet natuurbescherming

De Wet natuurbescherming (Wnb) is een wet van 16 december 2015, houdende regels ter bescherming van de natuur. De Wet natuurbescherming is in werking getreden op 1 januari 2017 en vervangt daarmee het voorheen geldende wettelijke stelsel voor de natuurbescherming, zoals neergelegd in de Natuurbeschermingswet 1998, de Flora- en faunawet en de Boswet.

De wet regelt ten eerste de taken en bevoegdheden ten behoeve van de bescherming van natuurgebieden en planten- en diersoorten. Daarnaast bevat de wet onder meer bepalingen over de jacht en over houtopstanden. In de Wet natuurbescherming is de Europese regelgeving omtrent natuurbescherming, zoals vastgelegd in de Vogelrichtlijn (Richtlijn 2009/147/EG, 30 november 2009) en Habitatrichtlijn (Richtlijn 92/43/EEG, 21 mei 1992) als uitgangspunt genomen.

Met het van kracht worden van de Wet natuurbescherming komen vrijwel alle verantwoordelijkheden bij de provincies te liggen.

De gebiedsbescherming van de Natura 2000-gebieden is geregeld in hoofdstuk 2 van de Wnb. Onderdeel van deze gebiedsbescherming wordt gevormd door het Programma Aanpak Stikstof 2015 – 2021 (PAS), welke in werking is getreden per 1 juli 2015. Het PAS betreft een programma, voorheen op grond van de Natuurbeschermingswet 1998 en gecontinueerd onder de Wnb, en heeft als doel om de depositie van stikstof op de Natura 2000-gebieden te verminderen, de natuur te versterken en ruimte te bieden voor economische ontwikkelingen.

Het beschermingsregime betreffende soorten (flora en fauna) is opgenomen in hoofdstuk 3 van de Wnb. De verbodsbepalingen zijn hierbij afhankelijk gesteld van de soort (en daarmee de opname van die soort op de diverse lijsten) en de voorgenomen handelingen. Bovendien is een algemeen geldende zorgplicht opgenomen om handelingen achterwege te laten of maatregelen te treffen, om te voorkomen dat nadelige gevolgen ontstaan voor in het wild levende dieren en planten.

Conform de Wnb is de initiatiefnemer bij ruimtelijke ingrepen verplicht op de hoogte te zijn van mogelijke voorkomende beschermde soorten binnen het plangebied. Vanuit die kennis dienen plannen en projecten getoetst te worden aan eventuele strijdigheid met de verbodsbepalingen uit de Wnb. Conform vaste jurisprudentie kan een plan worden vastgesteld indien aannemelijk wordt gemaakt dat het aspect flora en fauna niet aan de uitvoerbaarheid van het plan in de weg staat.

Onder de Wnb blijft de bescherming van houtopstanden gelijkt aan de voormalige Boswet via twee belangrijke instrumenten: meldingsplicht en herplantplicht. Wie (een deel van) een houtopstand velt, moet dit tevoren melden en heeft de plicht om hetzelfde areaal te herplanten. Provincies bepalen welke gegevens bij een melding moeten worden aangeleverd. De herplantplicht vervalt voor het vellen van een houtopstand in verband met realisatie van een Natura 2000-doel.

## 3.2.5 Gemeenschappelijk Landbouwbeleid

Het Nederlandse uitgangspunt is dat bedrijven meer gaan innoveren, zich beter op de markt richten en minder afhankelijk worden van inkomenssteun. Bedrijven zijn op deze manier in staat hun goede concurrentiepositie te behouden. Daarnaast wordt er gewerkt naar een productiewijze, waarbij efficiënter gebruik wordt gemaakt van natuurlijke hulpbronnen om zo natuur en milieu te sparen.

Vanuit het Gemeenschappelijk Landbouwbeleid (GLB) wordt onder andere de regeling voor directe inkomenssteun uitgevoerd. Daarnaast is er geld beschikbaar voor markten prijsbeleid en plattelandsontwikkeling (POP). Het GLB is voortdurend in ontwikkeling en spoort agrariërs aan om duurzamer en innovatiever te ondernemen.

De agrariër kan inkomenssteun krijgen als de agrariër duurzaam en maatschappelijk verantwoord onderneemt. Deze inkomenssteun is bedoeld om vernieuwingen te bevorderen, duurzame landbouwproductie te stimuleren en dierenwelzijn te verbeteren. Directe inkomenssteun is een pijler van het GLB.

Vergroeningsvoorwaarden:

- Gewasdiversificatie op bouwland: dat meer verschillende gewassen op hetzelfde moment worden verbouwd. Deze verplichting geldt als het totale areaal bouwland op een bedrijf groter is dan 10 ha.
- Behoud van blijvend grasland: dat de hoeveelheid blijvend grasland in Nederland op peil blijft.
- 5 % van het bouwland als ecologisch aandachtgebied: is bedoeld om de biodiversiteit, milieukwaliteit en bescherming van het klimaat te verbeteren. Op bouwland moet 5 % van het oppervlak bestemd zijn voor ecologisch aandachtsgebied. Deze vergroeningsmaatregel geldt vanaf een landbouwoppervlakte van meer dan 15 ha.

De vergroening is er om biodiversiteitsverlies en de achteruitgang van ecosystemen tegen te gaan. Samen met de Europese lidstaten werkt Nederland toe naar een productiewijze waarbij efficiënter gebruik wordt gemaakt van natuurlijke hulpbronnen. Zo worden het milieu en natuur minder aangetast. De landbouwer moet rekening houden met het behoud van platteland, het milieu en de leefomstandigheden van dieren. Het GLB heeft geen gevolgen voor het plangebied.

## 3.2.6 Wet op de archeologische monumentenzorg

In de Wet op de archeologische monumentenzorg (Wamz), gewijzigde Monumentwet 1988, en in werking sinds 2007 is het doel van het in 1992 gesloten Verdrag van Valletta (Malta) verwerkt: bescherming van het archeologische erfgoed als bron van het Europese gemeenschappelijke geheugen en als middel voor geschiedkundige en wetenschappelijke studie. Om dat doel te bereiken moet de wetgever het archeologisch erfgoed betrekken bij de ruimtelijke ordening. Met de wet wordt het Verdrag van Valletta in de Nederlandse wetgeving geïmplementeerd. De kern van de wet is dat gemeenten verantwoordelijk zijn voor de archeologische monumentenzorg binnen de gemeentegrenzen. In het bestemmingsplan is rekening gehouden met in de grond aanwezige dan wel te verwachten archeologische waarden. Deze waarden zijn vastgesteld in de gemeentelijke Archeologische verwachtings- en beleidsadvieskaart. De archeologische waarden in het plangebied worden beschermd via de planregels.

## 3.2.7 Nationaal Bestuursakkoord Water

In het verlengde van het Waterbeleid voor de 21e eeuw en het Nationaal Beleidsakkoord Water zijn verschillende overheden aan de slag om de landelijke en stedelijke wateropgave verder uit te werken. Dit houdt in dat men in het verlengde van de trits vasthouden-bergen-afvoeren actief op zoek gaat naar ruimte voor water. De waterschappen geven hier samen met gemeenten verder vorm aan. Voorlopig wordt voor het plangebied het Waterbeheerplan van het Waterschap Brabantse Delta aangehouden. Het plan is in de navolgende paragraaf toegelicht.

## 3.2.8 Kaderrichtlijn Water (Europese Commissie)

Sinds 2000 is de Kaderrichtlijn Water van kracht. Deze Europese richtlijn streeft naar duurzame en robuuste watersystemen en is gericht op zowel oppervlaktewater als grondwater. Belangrijke aandachtspunten in de KRW zijn: de ecologische en chemische toestand van het grond- en oppervlaktewater, de brongerichte aanpak en het principe 'de vervuiler betaalt'. De ecologische doelen voor waterlichamen, die in de periode tot 2009 worden opgesteld en vastgesteld, moeten in principe in 2015 gerealiseerd zijn. Deze deadline geldt met name voor beschermde gebieden (onder andere zwemwateren, Natura 2000-gebieden). De bestaande waterbergingsgebieden zijn opgenomen op de verbeelding.

## 3.2.9 Nationaal Waterplan

In het Nationaal Waterplan (NWP) staat het beleid van het Rijk om te komen tot een duurzaam waterbeheer. Het NWP vindt haar basis in de Waterwet. Op grond van de Wet ruimtelijke ordening heeft het NWP voor de ruimtelijke aspecten de status van Structuurvisie, hetgeen betekent dat de keuzen daarin zelfbindend zijn voor het Rijk. Het NWP richt zich op bescherming tegen overstromingen, op voldoende en schoon water en op diverse vormen van gebruik van water. Ook de (economische) kansen die water biedt komen in het NWP aan bod. In december 2009 heeft het kabinet voor de periode 2009-2015 het eerste NWP vastgesteld.

De Waterwet, die het waterbeheer regelt in Nederland, zal in de toekomst opgaan in de Omgevingswet, tegelijk met enkele andere wetten als de Wet milieubeheer. Dan zal het Rijk een nationale omgevingsvisie maken. Aangezien de totstandkoming van de Omgevingswet langer gaat duren dan de verloopdatum van het huidige NWP (22 december 2015), is er een nieuw Nationaal Waterplan nodig.

Inmiddels is het Ministerie van Infrastructuur en Milieu, in samenwerking met het Ministerie van Economische Zaken, begonnen met de voorbereiding van het tweede Nationaal Waterplan: het NWP2 (2016-2021). Met het tweede Nationaal Waterplan wil het kabinet de Nederlandse bevolking bewust laten worden van het leven met water. De veranderende rol van de overheid in het algemeen en die van het Rijk in het bijzonder leidt tot een verandering van de sturing van het waterbeleid.

Het nieuwe Nationaal Waterplan geeft de hoofdlijnen, principes en richting van het nationale waterbeleid in de planperiode 2016-2021, met een vooruitblik richting 2050. Het kabinet speelt proactief in op de verwachte klimaatveranderingen op lange termijn, om overstromingen te voorkomen. Binnen de planperiode gaan realistische maatregelen in uitvoering die een antwoord bieden op de opgaven voor de korte termijn en voldoende mogelijkheden openlaten om op langere termijn verdere stappen te zetten. Het kabinet sluit daarmee aan bij de resultaten van het Deltaprogramma. Het Nationaal Waterplan heeft geen gevolgen voor het plangebied.

#### 3.2.10 Rijksstructuurvisie Grevelingen en Volkerak-Zoommeer

In de Rijksstructuurvisie Grevelingen en Volkerak-Zoommeer komen rijksbesluiten over de Grevelingen en het Volkerak-Zoommeer te staan. In deze wateren spelen drie grote vraagstukken rond het waterbeheer. De uiteindelijke keuze is bepalend voor de toekomst van deze meren en de economische en ecologische ontwikkeling in het gebied. Daarnaast hebben de keuzes onderling ook verband en is de volgorde van uitvoering van belang. Zodra de rijksstructuurvisie is vastgesteld, is de waterstaatkundige toekomst van de Grevelingen en het Volkerak-Zoommeer helder. De uitvoering kan vervolgens in fasen gebeuren. Deze structuurvisie heeft geen gevolgen voor het plangebied.

## 3.2.11 Milieubeleid

Voor het milieubeleid zijn de Wet geluidhinder, de Wet luchtvaart en de Wet milieubeheer belangrijke wetten. De Wet geluidhinder bepaalt vereiste zoneringen voor geluid. Deze wet wordt met enige regelmaat op onderdelen herzien. De Wet geluidhinder bevat een uitgebreid stelsel van bepalingen ter voorkoming en bestrijding van geluidshinder door onder meer industrie, wegverkeer en spoorwegverkeer. De wet richt zich vooral op de bescherming van de burger in zijn woonomgeving en bevat bijvoorbeeld normen voor de maximale geluidsbelasting op de gevel van een huis.

De Wet luchtvaart bevat regels om de milieuruimte en externe veiligheidsruimte van luchthavens te bepalen, zowel voor het gebruik van de luchthaven door vliegverkeer als voor de ruimtelijke indeling van het gebied in de nabijheid van luchthavens.

De Wet milieubeheer richt zich op verschillende milieuvergunningen, met name voor bedrijven. De Wet geurhinder en veehouderij (Wgv) is onderdeel van de Wet milieubeheer en vormt het toetsingskader voor de milieuvergunning als het gaat om geurhinder vanwege dierenverblijven van veehouderijen. De Wet geurhinder en veehouderij geeft normen voor de geurbelasting die een veehouderij mag veroorzaken op een geurgevoelig object (bijvoorbeeld een woning). De geurbelasting wordt berekend en getoetst met het verspreidingsmodel. Dit geldt alleen voor dieren waarvoor geuremissiefactoren zijn opgenomen in de Regeling geurhinder en veehouderij (Rgv). Voor dieren zonder geuremissiefactor gelden minimaal aan te houden afstanden. Bij gemeentelijke verordening kunnen gemeenten afwijken van de wettelijke normen. De gemeente Halderberge heeft geen aanhoudingsbesluit genomen noch een verordening vastgesteld.

In paragraaf 4.2 is een nadere uitwerking van relevante milieuaspecten voor het plangebied opgenomen.

## **3.3 Beleid provinciaal en regionaal niveau**

## 3.3.1 Structuurvisie ruimtelijke ordening 2010 – partiële herziening 2014

De Structuurvisie Ruimtelijke Ordening (SVRO) is vastgesteld door Provinciale Staten op 1 oktober 2010 en geeft de hoofdlijnen van het provinciaal ruimtelijk beleid tot 2025 (met een doorkijk naar 2040). Belangrijke beleidslijnen in de SVRO zijn het principe van concentratie van verstedelijking, zorgvuldig ruimtegebruik, verantwoord omgaan met de natuurlijke basis, het streven naar robuuste en aaneengeschakelde natuurgebieden. Sinds de vaststelling in 2010 hebben Provinciale Staten diverse besluiten genomen die een verandering brengen in de provinciale rol en sturing, of van provinciaal beleid. Deze besluiten zijn vertaald in de partiële herziening van de structuurvisie, zoals vastgesteld door Provinciale Staten op 7 februari 2014. Op onder andere de volgende onderdelen vindt bijsturing van het beleid plaats: transitie van stad en platteland, intrekken reconstructie- en gebiedsplannen, groenbeleid, samenhangend beleid voor de ondergrond en de transitie naar een zorgvuldige veehouderij. De (ongewijzigde) provinciale sturingsfilosofie is gebaseerd op vijf rollen: ontwikkelen, ordenen, beschermen, regionaal samenwerken en stimuleren. Twee rollen zijn met name van belang voor onderhavig plan: de ordenende en de beschermende rol.

De ordenende rol gaat uit van het behartigen van ruimtelijke belangen en keuzes. Deze zijn geordend in vier ruimtelijke structuren. De structuren geven een hoofdkoers aan: een ruimtelijk ontwikkelingsperspectief voor een combinatie van functies. Maar ook waar functies worden uitgesloten of welke randvoorwaarden de provincie aan functies stelt. Binnen de structuren is ruimte voor regionaal maatwerk. De vier onderscheidende structuren zijn: de groenblauwe structuur, het landelijk gebied, de stedelijke structuur en de infrastructuur.

Het uitgangspunt van de beschermende rol is zorgvuldig ruimtegebruik. Bij ruimtelijke afwegingen betekent dat eerst gekeken wordt naar mogelijkheden voor intensivering of hergebruik op of binnen bestaand bebouwd gebied. De provincie wil nieuw ruimtebeslag zoveel mogelijk voorkomen. Bij ontwikkelingen buiten bestaand bebouwd gebied wil de provincie dat de initiatiefnemer zorgt voor een investering in het landschap om daarmee het verlies aan omgevingskwaliteit te beperken. Het bevorderen van de ruimtelijke kwaliteit is dan ook genoemd als een van de principes voor ruimtelijke ontwikkeling. Aandachtspunten zijn:

- Zorgvuldig ruimtegebruik;
- Verbod op nieuwvestiging;
- Herstructureren;
- Inbreiding;
- Concentreren van bebouwing en voorzieningen;
- Rekening houden met omliggende functies en waarden;
- Verbeteren van het landschap (in de breedste zin van het woord).

De aandachtspunten voor het bevorderen van de ruimtelijke kwaliteit zijn verwerkt in dit plan. Het zijn belangrijke punten voor ontwikkelingen binnen het plangebied.

Weergave landschapskenmerken vanuit de gebiedspaspoorten ter hoogte van het buitengebied van Halderberge.

## 3.3.2 Gebiedspaspoorten

Voor heel Noord-Brabant zijn, in het kader van de SVRO, gebiedspaspoorten opgesteld. In de gebiedspaspoorten is aangegeven welke landschapskenmerken bepalend zijn voor de kwaliteit van een gebied of een landschapstype. Daarnaast zijn de provinciale ambities weergegeven voor de ontwikkeling van de landschapskwaliteit. Nieuwe ontwikkelingen kunnen een bijdrage leveren aan de ontwikkeling van nieuwe en gebiedseigen kwaliteiten. Het plangebied ligt grotendeels in de West-Brabantse venen en voor een klein deel in het Zeekleigebied. Op onderstaande kaart zijn de landschapskenmerken per paspoort in het plangebied te zien.

## West-Brabantse venen

De West-Brabantse venen maken deel uit van het zwak golvende dekzandlandschap. Anders dan in Oost-Brabant, waren hier geen beeklopen, waardoor de dekzandkommen een slechte ontwatering hadden. Hierdoor ontstond op grote schaal veen. Stormvloeden hebben grote delen van het West-Brabantse veen weggeslagen. Grote delen van de resterende venen zijn door de mens afgegraven en ontgonnen. De natuurlijke basis van dit gebied bestaat daardoor weer uit dekzand.

Kenmerkende landschapselementen in het gebied zijn: turfvaarten, turfhavens, gegraven beken en waterlopen, houtwallen en (grillig lopende) ontginningslinten. De ontginningen in het gebied hebben geleid tot een sterk landbouwkundig gebruik met een grote menging van rundvee, akkerbouw, groenteteelt en tuinbouw, lokaal met concentraties van intensieve veehouderij. Verspreid in het buitengebied, op veel plaatsen omgeven door een open landelijk gebied, liggen de dorpskernen.

De ambities voor de West-Brabantse venen zijn:

- Herstel van de relatie stadlandschap bij grote steden door versterken identiteit en natuurwaarden van de halfopen- en besloten cultuurlandschappen;
- Verbinden van de natuur van zand en klei door koppeling van robuuste groenblauwe structuur;
- De relicten van de veenontginning (zoals de turfvaarten) gebruiken als inspiratiebron voor toekomstige ontwikkelingen, zodat deze weer zichtbaar worden in het landschap;
- De cultuurhistorische waarden verder ontwikkelen, beschermen en toeristischrecreatief ontsluiten;
- De ecologische waarden van het landschap versterken door behoud en ontwikkelen van kenmerken van het landschap.

#### Zeekleigebied

Het zeekleigebied is een open en rationeel ingericht landschap. Kenmerkend in het gebied zijn de door dijken omgeven grootschalige polders. De dijken zijn stijl, hoog en beplant, waardoor ze manifest in het landschap aanwezig zijn. Dijklinten en voorstraatdorpen zijn kenmerkende verstedelijkingsvormen voor de zeeklei. Bij het dijkdorp Stampersgat zijn de doorzichten van de dijk naar de achterliggende polders kenmerkend. Ten noorden van Oud Gastel ligt een in de bodem verscholen 'verdronken dorp'.

Dit deltalandschap is rijk aan flora en fauna van open akker- en graslandgebieden, kreken, sloten, dijken en wegbermen. Daarnaast is typerende deltanatuur te vinden in de moerassen, brakke graslanden en grienden met oud hakhout van de buitendijkse gebieden. De vruchtbare bodem maakt het tot het belangrijkste akkergebied in Noord-Brabant voor bieten, tarwe en groenteteelt. Grootschalige teelten zijn hier bepalend voor de inrichting en ontsluiting van het gebied. Het gebied is grotendeels primair landbouw gebied met een krachtige landschappelijke uitstraling.

De ambities voor het zeekleigebied zijn:

- Versterken van de poldereenheden en het deltakarakter door behoud van contrast russen de open polders en het kleinschalige landschap van de West-Brabantse venen;
- Het versterken van zeekleipolders als grootschalig en open landbouwgebied door ontwikkelruimte voor schaalvergroting voor agrarische bedrijven;
- De cultuurhistorische waarden in hun samenhang verder ontwikkelen, beschermen en toeristisch-recreatief ontsluiten;
- De ecologische waarden van het landschap versterken door behoud en ontwikkelen van kenmerken van het landschap.

De ambitie en de (hoofd)doelstellingen uit de gebiedspaspoorten komen overeen met de doelstellingen van voorliggend bestemmingsplan om de gebiedskenmerken en aanwezige waarden te behouden en waar mogelijk te versterken. Op een meer concreet niveau zijn randvoorwaarden en criteria opgesteld, waarin de provinciale ambities en doelstellingen (door)vertaald zijn, zoals verwoord in hoofdstuk 4 van voorliggende toelichting.

## 3.3.3 Verordening ruimte Noord-Brabant

De Verordening ruimte 2014, als vastgesteld door Provinciale Staten op 10 juli 2015 en in werking getreden op 15 juli 2015, is één van de instrumenten die de provincie inzet om de doelen uit de SVRO – partiële herziening 2014 te realiseren. De verordening heeft een status als wet. In de verordening zijn regels opgenomen waarvan de provincie het belangrijk vindt dat die door iedere gemeente worden toegepast bij ruimtelijke besluiten. De gemeenteraad moet deze regels bij het vaststellen van een bestemmingplan toepassen.

Op 8 juli 2017 is de verordening aangepast en hernoemd tot Verordening ruimte Noord-Brabant, in werking getreden op 15 juli 2017. Gedeputeerde Staten hebben op 11 juli 2017 nog een aanvullende wijziging op deze verordening vastgesteld.

Voorliggend bestemmingsplan is binnen de kaders van de Verordening ruimte Noord-Brabant opgesteld. De belangrijkste punten uit de verordening voor het plangebied zijn:

- Zorgvuldig ruimtegebruik en kwaliteitsverbetering van het landschap (H2);
- Structuren; bestaand stedelijk gebied, Natuur Netwerk Brabant, groenblauwe mantel, gemengd landelijk gebied (H3);
- Nadere aanduidingen zoals beperkingen veehouderij, ecologische verbindingszones, waterwingebieden en zoekgebieden voor windenergie (H4);
- De rechtstreeks werkende regels inzake veehouderij, mestbewerking en saneringslocaties.

#### Algemene regels

De provincie wil de ruimtelijke kwaliteit van Brabant bevorderen. Nieuwe ontwikkelingen moeten een bijdrage leveren aan de kernkwaliteiten van Brabant. Deze kernkwaliteiten zijn in de SVRO – partiële herziening 2014 uitgewerkt door middel van de Gebiedspaspoorten, zoals hiervoor in paragraaf 3.2 genoemd. In de Verordening ruimte is de bevordering van de ruimtelijke kwaliteit concreet vertaald in twee principes:

- Zorgplicht voor de ruimtelijke kwaliteit;
- Kwaliteitsverbetering van het landschap.

## Zorgvuldig ruimtegebruik

De provincie vraagt gemeenten om bij ruimtelijke afwegingen het principe van zorgvuldig ruimtegebruik toe te passen. Dat betekent dat eerst gekeken wordt naar mogelijkheden voor intensivering of hergebruik op of binnen bestaand bebouwd gebied. Nieuw ruimtebeslag moet zo veel mogelijk voorkomen worden. Bij nieuwe ruimtelijke ontwikkelingen eist de provincie dat de initiatiefnemer zorgt voor een kwaliteitsverbetering van het landschap om daarmee het verlies aan omgevingskwaliteit te beperken.

## Kwaliteitsverbetering van het landschap

Elke nieuwe ruimtelijke ontwikkeling buiten bestaand stedelijk gebied moet bijdragen aan de verbetering van de kwaliteit van het landschap. De regio geeft in de definitieve notitie 'Afsprakenkader Kwaliteitsverbetering van het landschap in de regio West-Brabant', van 18 december 2014, aan hoe wordt omgegaan met kwaliteitsverbetering van het landschap. De notitie is opgesteld in samenwerking met de provincie. Op deze manier geldt een eenduidig beleidskader voor de West-Brabantse gemeenten. De gemeente Halderberge is hierbij aangesloten en heeft bij raadsbesluit van 30 oktober 2014 de regeling bekrachtigd. De toepassing van de regeling is geborgd in de planregels van dit plan.

In de notitie wordt uitgegaan van drie categorieën:

- Categorie 1: ruimtelijke ontwikkelingen met nauwelijks tot geen landschappelijke invloed en waarbij geen (extra) kwaliteitsverbetering van het landschap wordt geëist;
- Categorie 2: Ruimtelijke ontwikkelingen met relatief weinig landschappelijke invloed, dan wel ruimtelijke ontwikkelingen die van nature aan het buitengebied zijn gebonden, of plaatsvinden in hiervoor aangewezen gebieden waarbij de kwaliteitsverbetering van het landschap wordt vormgegeven door te voorzien in een goede landschappelijke inpassing;
- Categorie 3: alle ruimtelijke ontwikkelingen welke mogelijk worden gemaakt via een wijzigingsplan of een bestemmingsplanherziening, tenzij de ontwikkeling concreet benoemd wordt in een andere categorie. Hierbij moet de ontwikkeling voldoen aan een kwaliteitsverbetering van het landschap van 20% van de bestemmingswinst of een compensatie die dezelfde waarde vertegenwoordigt.

De (sub)doelen en uitgangspunten van dit plan sluiten aan bij de principes ter bevordering van de ruimtelijke kwaliteit, zoals deze door de provincie Noord-Brabant in de Verordening ruimte opgenomen zijn.

In het geldende lokale Landschapsplan Halderberge 2016-2015 "Het landschap in beweging" met hieraan gekoppeld een uitvoeringsplan uit 2016 wordt aandacht gegeven aan de kwaliteitsverbetering van het landschap. Het plan vormt ook het toetsingskader voor de kwaliteitsverbetering van het landschap. Op 30 oktober 2014 heeft de gemeenteraad ingestemd, in het kader van toepassing kwaliteitsverbetering van het landschap, met het vaststellen van een gemeentelijke reserve (groenfonds) voor het storten van compensatiegelden. Compensatiegelden die vervolgens worden ingezet op kwaliteitsverbetering van het landschap. Daar waar groencompensatie niet of deels op het in ontwikkeling zijnde perceel plaats kan vinden, wordt de financiële compensatie gestort in het groenfonds. De gemeente zal op haar beurt de bedragen uit dit groenfonds zelf aanwenden voor het realiseren van een verbetering van de landschappelijke kwaliteit elders in de gemeenten. In het door de raad vastgestelde landschapsplan worden uitvoeringsprojecten gelabeld aan het groenfonds. Dit betreft onder andere de projecten 'Verbeteren verbinding tussen de verschillende (groen)elementen' en 'Het herkenbaar maken van cultuurhistorische waarden in het landschap'.

#### Structuren

In bijlage 1 van de toelichting zijn de relevante kaarten met structuren te vinden uit de Verordening ruimte Noord-Brabant.

#### Bestaand stedelijk gebied

Het provinciale beleid is gericht op het bundelen van de verstedelijking. Op provinciale schaal betekent het uitgangspunt van bundeling van verstedelijking dat het leeuwendeel van de woningbouw, de bedrijventerreinen, voorzieningen en bijbehorende infrastructuur moet plaatsvinden in de stedelijke concentratiegebieden.

In en rondom de kernen in het landelijk gebied staat het voorkomen van verdere aantasting van het buitengebied centraal. Dit betekent dat het accent op inbreiden, herstructureren en intensief en meervoudig ruimtegebruik ligt. Het gemeentelijk grondgebied is opgedeeld in een tweetal categorieën van deelgebieden: bestaand stedelijk gebied en zoekgebied verstedelijking. Binnen deze gebieden gelden verschillende ontwikkelingsmogelijkheden en bijbehorende voorwaarden, voor (met name stedelijke) ruimtelijke ontwikkelingen.

In voorliggend bestemmingsplan is rekening gehouden met deze opdeling door de kernen buiten het plangebied te laten vallen en voor bebouwingsconcentraties een specifieke regeling en beleid op te stellen. De ontwikkelingsmogelijkheden in de Verordening ruimte met betrekking tot specifieke stedelijke ontwikkelingen, zoals bovenregionale leisurevoorzieningen, zijn niet rechtstreeks in dit plan doorvertaald, omdat maatwerk hier passender is.

#### Nationaal Natuurnetwerk

Het Nationaal Natuurnetwerk (NNN), voorheen genaamd de Ecologische Hoofdstructuur (EHS), is een samenhangend netwerk van natuur- en landbouwgebieden met natuurwaarden van (inter)nationaal belang. Het doel van het NNN-beleid is het veiligstellen van ecosystemen en het realiseren van leefgebieden met goede condities voor de biodiversiteit. In Noord-Brabant is de NNN hernoemd tot NNB, Natuur Netwerk Brabant.

In de Verordening ruimte 2011 heeft een heroverweging plaatsgevonden over het natuurnetwerk, Grenzen zijn toen onderbouwd. Zie ook par.4.3.1 waarin verwezen wordt naar bijlage 3 bij de verordening.

Een vertaalslag vanuit de landelijke EHS2007 heeft plaatsgevonden. De actualisering van de begrenzing had tot doel om de vanuit ecologisch oogpunt aanwezige onvolkomenheden in de begrenzing weg te nemen.

Het NNB bestaat uit:

- bestaande natuur- en bosgebieden;
- gerealiseerde nieuwe natuur (gronden die met subsidie op grond van het Natuurbeheerplan zijn gerealiseerd als nieuwe natuur en waar de landbouwfunctie of een andere niet-natuurbestemming is verdwenen);
- nog niet gerealiseerde nieuwe natuur (meestal agrarische gronden, die in het Natuurbeheerplan zijn aangewezen als nieuwe natuur, maar waar de landbouwfunctie of een andere niet-natuurbestemming nog aanwezig is).

De ambitie en beheer van het NNB (natuurbeheer, landschapsbeheer en agrarisch natuurbeheer) wordt weergegeven in een jaarlijks door de provincie vastgesteld Natuurbeheerplan. De provincie wil in 2027 alle ontbrekende verbindingen in het netwerk hebben gedicht met nieuwe natuur. De concrete ambities staan beschreven in het Natuurbeheerplan. Hierin staan 2 kaarten: de beheertypekaart en de ambitiekaart. De beheertypekaart laat zien hoe natuur en landschap in Noord-Brabant er nu voor staan. En de ambitiekaart geeft aan hoe zij eruit moeten gaan zien. Het jaarlijkse natuurbeheerplan vormt de basis voor subsidies die gaan over het beheer en de inrichting van het Natuurnetwerk. Het Natuurbeheerplan 2017 is 22 december 2016 vastgesteld; inmiddels is er ook een ontwerp-Natuurbeheerplan 2018 vastgesteld op 18 april 2017.

Daarnaast zijn er de ecologische verbindingszones (EVZ's). Dit zijn (langgerekte) landschapselementen, die als groene schakels de Brabantse natuurgebieden met elkaar verbinden.

De gronden die onderdeel uitmaken van het NNB zijn in voorliggend bestemmingsplan concreet begrensd en beschermd in de regels. De zoekgebieden voor EVZ's zijn aangeduid conform de Verordening ruimte Noord-Brabant met een bijpassende regeling. De wijze waarop deze begrenzing en bescherming zijn uitgewerkt, is nader uitgewerkt in hoofdstuk 5.

#### Groenblauwe mantel

De provincie kiest in de SVRO – partiële herziening 2014 voor een vitaal en mooi landelijk gebied in Brabant. Deze inzet is uitgewerkt in twee robuuste structuren; de 'groenblauwe structuur' en het 'gemengd landelijk gebied'. Het beleid in de groenblauwe mantel is gericht op behoud en ontwikkeling van natuurwaarden in en buiten natuurgebieden. Daarnaast is de ontwikkeling van een natuurlijk en robuust watersysteem van belang. Dit kan door ontwikkelingsmogelijkheden voor functies te bieden die daaraan bijdragen. Hiermee wil de provincie een positieve ontwikkeling bereiken in het functioneren van het watersysteem en in de biodiversiteit en daarmee ook de landschappelijke contrasten in Brabant versterken. In het plangebied zijn een paar gebieden als groenblauwe mantel aangeduid. Het gaat om de Hoevense Beemden en de buitendijkse gebieden bij de Mark en de Vliet.

## Gemengd landelijk gebied

In het gemengd landelijk gebied stimuleert de provincie het mengen van functies voor een sterke plattelandseconomie. Hierbij is vooral de ontwikkeling van landbouw van belang, naast andere vormen van bedrijvigheid, natuur, landschap, recreatie en wonen. De term gemengde plattelandseconomie impliceert meer ruimte voor nietagrarische functies. Het gaat daarbij onder andere om het zoeken naar nieuwe economische dragers voor een vitaal platteland. Het grootste deel van het grondgebied van Halderberge is aangeduid als gemengd landelijk gebied.

## Aanduidingen

In bijlage 1 van de toelichting zijn de kaarten met aanduidingen te vinden uit de Verordening ruimte Noord-Brabant.

## Zoekgebied stedelijke ontwikkeling / integratie stad-land

Uitgangspunt van zorgvuldig ruimtegebruik is dat de ruimte binnen het bestaand stedelijk gebied zo goed mogelijk wordt benut. Als er toch nieuw ruimtebeslag nodig is dan kan dit alleen in de zoekgebieden voor stedelijke ontwikkeling of, onder specifieke voorwaarden, in de gebieden integratie stad-land. De zoekgebieden voor stedelijke ontwikkeling zijn gebieden waar, gelet op de ruimtelijke kwaliteiten, verantwoorde uitbreidingsmogelijkheden liggen. Een aantal gebied rondom de kernen in Halderberge zijn aangeduid als zoekgebied voor stedelijke ontwikkeling.

Onder specifieke voorwaarden is stedelijke ontwikkeling ook mogelijk in gebieden met bijzondere landschappelijke kwaliteiten, de zogenoemde 'gebieden integratie stadland'. In deze gebieden kan stedelijke ontwikkeling plaatsvinden in samenhang met een groene en blauwe landschapsontwikkeling. De ontwikkelingsmogelijkheden in de Verordening ruimte met betrekking tot specifieke stedelijke ontwikkelingen zijn niet in dit plan doorvertaald, omdat maatwerk hier passender is.

## Water

De Verordening ruimte strekt ertoe dat een aantal wateronderwerpen in gemeentelijke bestemmingsplannen worden opgenomen. In het Provinciaal Milieu- en Waterplan 2016 - 2021 (PMWP) is een aantal wateronderwerpen genoemd dat in de verordening is uitgewerkt. Dit betreft:

- natte natuurparels inclusief beschermingszones (attentiegebieden NNB);
- regionale waterberging en reserveringsgebieden voor waterberging;
- hoogwaterbescherming (winterbed en primaire waterkeringen);
- ruimte voor behoud en herstel van watersystemen.

Het voor de toekomst veiligstellen van de functie voor de waterbergingsgebieden en de waterkeringen in de gemeente Halderberge is mede in dit bestemmingsplan voorzien, doordat voor de concreet begrensde gebieden dubbelbestemmingen, met bijbehorende, beschermende regelingen zijn opgenomen. In de gemeente Halderberge komen geen gebieden voor hoogwaterbescherming en gebieden waarin ruimte voor behoud en herstel van watersystemen voorzien is voor. De grondwaterwin- en beschermingsgebieden zijn eveneens met bijbehorende, beschermende regelingen opgenomen. Primaire waterkeringen zijn in Halderberge niet aanwezig.

## Cultuurhistorische vlakken en aardkundig waardevolle gebieden

De aardkundige waarden en cultuurhistorische vlakken die binnen de provincie aanwezig zijn, verdienen specifieke aandacht, vanwege de onvervangbaarheid van de aanwezige waarden. Het gaat om waardevolle aardkundige gebieden en om de cultuurhistorische vlakken in de cultuurhistorische landschappen, zoals aangegeven op de provinciale Cultuurhistorische Waardenkaart.

Binnen het plangebied komen aan de noordzijde, ten oosten van Stampersgat, waardevolle aardkundige gebieden voor. De cultuurhistorische vlakken in het cultuurhistorische landschap Zuiderwaterlinie en de complexen van cultuurhistorisch belang (twee) zijn in voorliggend bestemmingsplan van een passende regeling voorzien. Binnen het plangebied komen geen Nationale Landschappen – welke in de Verordening beschermd worden - voor. De provinciale Aardkundige Waardenkaart is doorvertaald in de Verordening ruimte.

## Beperkingen veehouderij

De term extensiveringsgebied is niet langer aan de orde in deze Verordening ruimte. Wel wijst de verordening gebieden aan met de aanduiding 'Beperking veehouderij'. De begrenzing is gelijk aan de voormalige extensiveringsgebieden. In deze gebieden gelden vergaande beperkingen voor veehouderijbedrijven. Deze regels gelden voor alle veehouderijbedrijven, dus ook voor melkveehouderijbedrijven. Het doel van de aanduiding is om een verdere intensivering in de veehouderij binnen de aangeduide gebieden tegen te gaan. In Halderberge heeft een aantal gebieden de aanduiding 'Beperking veehouderij'. Deze zijn in het bestemmingsplan beschermd met de bestemming 'Natuur' 'of 'Agrarisch met waarden' Dit zijn onder andere de natuurgebieden het Gastels Laag, de Hoevense Beemden en de bossen bij Bosschenhoofd.

#### Zoekgebieden windenergie

De provincie wil ruimte bieden voor het opwekken van duurzame energie. Omdat windturbines grote invloed hebben op de ruimtelijke kwaliteit, is het nodig om algemene regels te stellen. De provincie vindt het belangrijk dat de ontwikkeling van windturbines aansluit bij het karakter en de kwaliteit van het landschap in Noord-Brabant. Daaruit volgt dat het bouwen van windturbines in de kleinschalige cultuurlandschappen van Brabant niet gewenst is en wordt uitgesloten. In de grootschalige landschappen zijn windturbines wel passend. Om het grootschalige karakter van deze landschappen te benadrukken en om versnippering van initiatieven tegen te gaan, kiest de provincie in deze gebieden voor clustering van windturbines. Er liggen met name kansen in de grootschalige landschappen van het zeekleigebied. Zo ook het zeekleigebied van Halderberge. Daarmee is een groot deel van de gemeente Halderberge aangeduid als zoekgebied voor windenergie. Dit plan maakt geen nieuwe locaties voor windenergie mogelijk.

## Rechtstreeks werkende regels

In de Verordening is een aantal rechtstreeks werkende regels opgenomen. Dit betreft regels rondom mestbewerking, regels voor veehouderij en regels voor sanerings- en verplaatsingslocaties. Hiermee voorkomt de provincie dat er in het landelijk gebied ontwikkelingen plaatsvinden die hierop betrekking hebben, zonder dat de provincie hierop kan sturen. Deze regels zijn geïntegreerd in het bestemmingsplan.

## 3.3.4 Cultuurhistorische Waardenkaart (2010)

De provincie koestert haar ruimtelijk erfgoed, zoals landgoederen, heidevelden, oude klooster- en fabriekscomplexen, vestingwerken, monumentale bomen en bodemvondsten. De provincie ziet het Brabantse erfgoed als belangrijk onderdeel van haar identiteit en wil het een plaats geven in de verdere ontwikkeling van Brabant. Daarom heeft ze haar ruimtelijk erfgoed opgenomen op de Cultuurhistorische Waardenkaart (CHW).

Het provinciaal cultuurhistorisch belang hangt nauw samen met het provinciaal ruimtelijk belang, zoals benoemd in de provinciale Structuurvisie ruimtelijke ordening. Het gaat immers om erfgoed dat belangrijk is voor de regionale identiteit. Het is beperkt tot het landelijk gebied, waar de provincie haar belangrijkste taak heeft. Gemeente Halderberge heeft haar eigen cultuurhistoriekaart. Deze is goedgekeurd door de provincie en is gedetailleerder dan de CHW van de provincie.

## 3.3.5 Provinciale Milieuverordening Noord-Brabant 2010

Op 11 februari 2015 is de Provinciale milieuverordening Noord-Brabant 2010 vastgesteld door Provinciale Staten. Deze verordening wijst bijzondere en kwetsbare gebieden aan vanuit milieuoptiek op basis van de Wet milieubeheer. De PMV richt zich onder andere op het aanduiden van bodembeschermingsgebieden, grondwaterbeschermingsgebieden en stiltegebieden. Ten oosten van Bosschenhoofd ligt het waterwingebied Seppe. Het daarbij behorende grondwaterbeschermingsgebied strekt zich uit over de kern Bosschenhoofd en het aangrenzende buitengebied. Binnen deze gebieden gelden gebruiksbeperkingen.

#### 3.3.6 Provinciaal Milieu- en Waterplan 2016 - 2021

Het Provinciaal Milieu- en Waterplan 2016 – 2021 (PMWP) geeft richting aan het milieu- en waterbeleid van de provincie, met specifieke nadruk op een aantal thema's, waaronder grondwaterbeheer, waterveiligheid, klimaat en gezondheid. Het PMWP is niet rechtstreeks bindend voor andere partijen dan de provincie zelf. Het PMWP heeft geen gevolgen voor dit plan.

## 3.3.7 Waterbeheerplan 2016 - 2021

Het Waterschap Brabantse Delta is verantwoordelijk voor het waterbeheer in de gemeente. Het gaat dan om het waterkwantiteits en - kwaliteitsbeheer, de waterkeringzorg, waterzuivering, het grondwaterbeheer, het waterbodembeheer en vaak ook het scheepvaartbeheer. Het Waterschap heeft de grondslag van haar beleid opgenomen in het waterbeheerplan 2016-2021 'Grenzeloos verbindend', wat is afgestemd op Europees, nationaal en provinciaal beleid. Speerpunten uit het waterbeheerplan zijn klimaatadaptatie, innovaties, ruimtelijke ontwikkelingen, toekomstig medegebruik en het tegengaan van verdroging.

Deze ontwikkelingen geven aanleiding tot nieuwe accenten:

- het nationale Deltaprogramma voor waterveiligheid en de versterking van de dijken langs de Rijkswateren en de regionale rivieren;
- het optimaliseren van de zoetwatervoorziening met het oog op de toenemende droogte;
- inzet op bewustwording van watergebruikers zodat hun inzicht groeit over wat ze zelf aan waterbeheer kunnen bijdragen; helderheid over zowel beperkingen als mogelijkheden voor de gebruiksfuncties van het watersysteem;
- het verbeteren van de waterkwaliteit in een meer integrale, gebiedsgerichte uitvoeringsstrategie (combineren van verbeteren van de waterstanden, onderhouden van sloten en treffen van inrichtingsmaatregelen);
- afvalstoffen steeds meer inzetten als waardevolle grondstoffen zoals terugwinning van fosfaat en productie van bioplastic uit afvalwater;
- een duurzame energiewinning.

Daarnaast heeft het waterschap waar nodig nog toegespitst beleid en beleidsregels op de verschillende thema's/speerpunten uit het waterbeheersplan en heeft het waterschap een eigen verordening; De Keur en de legger. De Keur waterschap Brabantse Delta 2015 bevat gebods- en verbodsbepalingen met betrekking tot ingrepen die consequenties hebben voor de waterhuishouding en het waterbeheer. De legger geeft aan waar de waterstaatswerken liggen, aan welke afmetingen en eisen die moeten voldoen en wie onderhoudsplichtig is. Veelal is voor deze ingrepen een watervergunning van het waterschap benodigd. De Keur is onder andere te raadplegen via de site van waterschap Brabantse Delta. Het waterschap hanteert bij nieuwe ontwikkelingen het principe van waterneutraal bouwen, waarbij gestreefd wordt naar het behoud of herstel van de 'natuurlijke' waterhuishoudkundige situatie. Vanwege dit principe wordt bij uitbreiding van verhard oppervlak voor de omgang met hemelwater uitgegaan van de voorkeursvolgorde infiltreren, bergen, afvoeren. De technische eisen en uitgangspunten voor het ontwerp van watersystemen zijn opgenomen in de 'Hydrologische uitgangspunten bij de Keurregels voor afvoeren van hemelwater, Brabantse waterschappen' (vastgesteld 24 februari 2015).

Op de kaart 'Waterkeringen' (te vinden in bijlage 2 van deze toelichting) van het Waterbeheerplan is een aantal regionale keringen en secundaire waterlopen weergegeven voor het grondgebied van de gemeente Halderberge. In de gemeente zijn geen primaire keringen aanwezig.

In het Waterbeheerplan van Waterschap Brabantse Delta zijn het Mark-Vlietkanaal, de Dintel en Mark en de Kibbelvaart/Laaksche Vaart aangeduid als Ecologische verbindingszone. Het Gastels Laag en ten noorden van Poldersdijk is aangeduid als combinatie van waternatuur en water. Het bosgebied ten zuidoosten van Bosschenhoofd is aangeduid als deelfunctie water (waterwingebied).

#### 3.3.8 Keur

Het waterschap stelt regels op om te voorkomen dat dijken en oevers beschadigen. Ook zijn er regels voor het onderhoud van sloten, beken, rivieren en andere waterlopen om de waterafvoer in dit oppervlaktewater te waarborgen. Dat is noodzakelijk om West-Brabant te beschermen tegen overstromingen. Deze regels worden aangeduid als de Keur. Vanaf 1 maart 2015 geldt de Keur van de drie Brabantse waterschappen. De regels in de Keur hebben betrekking op het lozen, afvoeren, onttrekken of aanvoeren van grondwater en water uit sloten en andere watergangen. Ook kent de Keur verbodsbepalingen over zaken die niet mogen in of om waterlopen en dijken. Iedereen die werkzaamheden uitvoert of activiteiten plant in en om waterlopen of dijken, heeft met de Keur te maken en moet een vergunning aanvragen.

## 3.3.9 Verordening luchthavenbesluit luchthaven Seppe Noord-Brabant

Op 17 mei 2013 hebben Provinciale Staten van de provincie Noord-Brabant, overeenkomstig de 'Regelgeving Burgerluchthavens en Militaire Luchthavens' (RBML) de 'Verordening luchthavenbesluit luchthaven Seppe Noord-Brabant' (verder: luchthavenbesluit) vastgesteld. Dit luchthavenbesluit voor de luchthaven Seppe is in werking getreden op 4 september 2013. In dit luchthavenbesluit is in artikel 8 het luchthavengebied en in artikel 9 het beperkingengebied van luchthaven Seppe vastgesteld. In de artikelen 10, 11 en 12 van het luchthavenbesluit zijn de gebieden vastgesteld waarbinnen regels gelden ten aanzien van respectievelijk geluid, externe veiligheid en vliegveiligheid (zonering). Binnen deze aangewezen gebieden rondom het luchthavengebied van luchthaven Seppe, niet per definitie overeenkomend met het beperkingengebied, zijn de regels als opgenomen in het Besluit burgerluchthavens, voor zover deze betrekking hebben op de bestemming en het gebruik van gronden, van toepassing. Op Luchthaven Seppe is geen sprake van een vaste luchtverkeersleiding, waardoor de artikelen 15 en 16 in het Besluit burgerluchthavens niet van toepassing zijn. Op 11 april 2014 is een eerste wijziging op het luchthavenbesluit vastgesteld, in werking getreden per 23 augustus 2014.

In het luchthavenbesluit zijn, op basis van het Besluit burgerluchthavens, diverse grenswaarden opgenomen. Grenswaarden definiëren de milieuruimte waarbinnen een luchthaven moet opereren. Deze gelden volgens de Wet luchtvaart voor de exploitant, de gebruikers en indien aanwezig de luchtverkeersdienstverleners. Het Besluit burgerluchthavens werkt deze grenswaarden verder uit. Op basis van deze grenswaarden kan een ruimtelijke indeling van de luchthaven en het gebied er om heen worden opgesteld. De grenswaarden voor Luchthaven Seppe zijn vastgelegd in de Verordening luchthavenbesluit luchthaven Seppe. In onderhavig bestemmingsplan voor het buitengebied zijn de zoneringen, die zijn gebaseerd op deze grenswaarden, planologisch verankerd. Daarbij gelden de volgende uitgangspunten:

- de in het bestemmingsplan opgenomen zonering is een juridische vertaling van de zonering als opgenomen in de Verordening luchthavenbesluit luchthaven Seppe;
- de zonering als opgenomen in het luchthavenbesluit is (inhoudelijk) een één-opéén omzetting van de bepalingen als opgenomen in de Omzettingsregeling als onderdeel van de Wet luchtvaart. De Omzettingsregeling is een één-op-één omzetting van de bepalingen uit het aanwijzingsbesluit. Er vindt dus geen verruiming van de milieugebruiksruimte van de luchthaven plaats;
- er wordt rekening gehouden met de tussen belanghebbenden afgesproken aan- en uitvliegroutes;
- de zonering als opgenomen in het luchthavenbesluit en bestemmingsplan is gebaseerd op een actualisatie van de invoergegevens voor de onderzoeken ten

opzichte van de Omzettingsregeling (die maakte gebruik van gegevens uit 1996) én met nieuwe berekeningsmethodes;

- de zonering als opgenomen in het bestemmingsplan gaat uit van een nieuwe dosismaat voor geluid.
In het bestemmingsplan zijn aan de hand van de uitgangspunten door middel van gebiedsaanduidingen de zoneringen opgenomen voor geluid, externe veiligheid en vliegveiligheid.

## **3.4 Beleid gemeentelijk niveau**

#### 3.4.1 Structuurvisie Halderberge 2025

De gemeente Halderberge beschikt over de Structuurvisie Halderberge 2025, vastgesteld in 2013. De structuurvisie geeft richting aan de gewenste ruimtelijke inrichting van het gemeentelijk grondgebied waardoor voor een ieder in algemene zin duidelijk is of bepaalde initiatieven daarbinnen passen. De structuurvisie gaat tevens in op de wijze waarop het gemeentebestuur zich voorstelt de voorgenomen ontwikkeling te doen verwezenlijken.

In paragraaf 4.2. van de Structuurvisie wordt het toekomstbeeld voor onder andere het buitengebied weergegeven. De ontwikkeling aan de gemeentegrenzen hebben geen invloed op de identiteit van Halderberge: het is en blijft een gemengd agrarisch gebied. Een toekomstbestendig agrarisch gebied, omdat een deskundig gebruik van de specifieke kwaliteiten van de ondergrond en het landschap er tot in lengte van jaren voor zorgt dat meerdere agrarische activiteiten mogelijk blijven.

De veehouder concentreert zich op een duurzaam productieproces waarbij het dier centraal staat. De veehouder draagt niet alleen bij aan de productie van veilig voedsel, maar doet dat ook zo dat het proces veilig en acceptabel is voor de omgeving waarin dat gebeurt. Schaalgrootte en aantallen dieren vormen een afgeleide. De boomteelt gaat verbindingen aan met boomteeltclusters elders in het land, bijvoorbeeld Treeport Zundert.

Nieuwe uitleg voor woningbouw of voorzieningen kan worden opgevangen binnen de al bestaande logische ruimtelijke begrenzingen van de kernen. Woningbouw dient vooral ter vervanging en moet inspelen op de veranderde samenstelling van de bevolking en de wensen van de markt. Daarmee is er voldoende ruimte binnen de grenzen van de kernen om kwalitatief te groeien.

Een eventuele extra vraag naar grootschalige productie-, assemblage- en groothandelsactiviteiten kan zo nodig opgevangen worden door het gebied tussen de spoorlijnen en de omlegging A58 grotendeels op het grondgebied van de gemeente Roosendaal, maar voor een klein deel wellicht op het grondgebied van Halderberge te ontwikkelen. Elders in Halderberge wordt geen vestigingsmogelijkheid gecreëerd.

Het buitengebied wordt aantrekkelijker gemaakt voor recreatie. Recreatieve routes koppelen de verschillende landschappen aan elkaar voor allerhande vormen van ongemotoriseerd verkeer. Bij de bestaande gebouwen in het buitengebied kunnen kleinschalige initiatieven ontstaan om de moderne recreant gastvrij te ontvangen. Daarbij heeft het (her)gebruik van cultuurhistorisch waardevolle objecten een pree. Verblijfsrecreatie van enige omvang, uitstijgend boven het niveau van minicampings en bed & breakfast, blijft voorbehouden aan het gebied Bosschenhoofd-Hoeven-Rucphen.

De uitgevoerde herontwikkeling van de kop van de haven van Oudenbosch zet de toon voor een gestage herontwikkeling langs het havenkanaal tot aan de Mark. Daarbij kan bestaand vastgoed creatief gebruikt worden voor passende functies. Hierbij geldt de voorwaarde dat het waterbergend vermogen tegelijkertijd verbeterd dient te worden.

De Mark en Dintel blijven economisch van belang als scheepvaartroute. De watergebonden bedrijvigheid op het bedrijventerrein De Gorzen wordt zo goed mogelijk gefaciliteerd, onder voorwaarde dat het waterbergend vermogen niet wordt aangetast. Op andere locaties langs de Mark en de Dintel, evenals langs de Roosendaalse Vliet, is kleinschalige recreatie mogelijk, gekoppeld aan de dijken. Uiteraard vormen de Mark en de Dintel ook essentiële schakels in de waterhuishouding. Om de afvoer te beheersen zal er echter gezorgd moeten worden voor een duurzame instandhouding van de waterkering en een tijdelijke berging van overtollig hemelwater.

Bestaande waterbergingsgebieden ten zuiden van Oudenbosch en in de Hoevense Beemden worden daartoe uitgebreid. Reserveringsgebieden voor waterberging zijn verder te vinden ten westen van Oudenbosch en ten zuidwesten van Oud Gastel. Gezocht wordt naar een meervoudig gebruik van die reserveringsgebieden, waarbij waterberging wordt gecombineerd met landschapsontwikkeling, recreatie en agrarisch gebruik.

## Ontwikkelen

- De Ecologische verbindingszone langs de Kibbelvaart. Deze maakt deel uit van een ecologische verbindingszone van de Rucphense bossen naar de beemden langs de Mark. Op Halderbergse grondgebied wordt het zuidelijk deel van de Kibbelvaart ecologisch ingericht met mogelijkheden voor recreatief medegebruik.
#### Transformeren

- Infrastructuur: De gemeente houdt rekening met ontwikkelingen op infrastructureel gebied op bovengemeentelijk schaalniveau, zonder daarvoor zelf initiatiefnemer te zijn. Om die reden is voor de verbreding van de A58 een zone van 50 meter breed onder transformeren gebracht en is voor de realisatie van de Omleiding A58 het deel van het tracé op Halderbergs grondgebied inclusief de resterende gronden tussen het beoogde tracé en de gemeentegrens onder de strategie transformeren gebracht.
- Havenkanaal Oudenbosch: De jachthaven van Oudenbosch is gerealiseerd en rondom de jachthaven is nieuwbouw tot ontwikkeling gekomen. Zowel op de kop van de haven als ter plaatse van de voormalige bedrijvenlocatie is het gebied

opnieuw ingericht ten behoeve van onder andere de functie wonen. De tweede fase van het havenplan staat op het punt van beginnen. Een verdere doorontwikkeling langs het havenkanaal ligt voor de hand. Gedacht is hier dat de grootschalige bedrijfsfuncties verplaatsen en dat het gebied tussen de dijken herontwikkeld wordt ten behoeve van waterrecreatie in combinatie met verbetering van het waterbergend vermogen.

Versterken

- Water, kreken en landschap: Het gebied van Mark en Dintel vormt de noordelijke begrenzing van Halderberge. In het gebied tussen, op en langs de dijken is een versterking van het recreatief gebruik mogelijk, gecombineerd met natuurontwikkeling en waterberging. De functie van het bedrijventerrein De Gorzen, waar watergebonden bedrijvigheid is gevestigd, mag daarbij niet gefrustreerd worden. Deze regionale ambitie heeft in Halderberge onder meer tot gevolg dat een cultuurhistorisch waardevolle plek als de voormalige suikerfabriek Sint Antoine ingezet kan worden in het aanbod van recreatie. Ook de ontwikkeling van aanlegplaatsen in het gebied De Roterij past in dit beeld. De versterking van het recreatieve gebruik geldt in mindere mate voor de zone langs het Markvlietkanaal, de Roosendaalse Vliet, het noordelijk deel van de Kibbelvaart en langs de Riet ten zuidwesten van Oudenbosch. Daar is gelet ook op de ecologische betekenis vooral recreatief medegebruik met ongemotoriseerd verkeer (fiets) aan de orde.
- Bedrijventerrein De Gorzen: Vanuit de wetenschap dat vervoer over water een belangrijke bijdrage levert aan het verminderen van de uitstoot van CO2 en van de filedruk op de hoofdwegen, is de locatie De Gorzen, waar watergebonden bedrijven gevestigd zijn, aangeduid als versterken. Er is geen sprake van uitbreiding, maar de functie en de relatie met het water dienen ook in de toekomst gehandhaafd te blijven en indien kansen zich voordoen te worden versterkt. Daarbij geldt als randvoorwaarde dat het waterbergend vermogen niet wordt aangetast.

#### Verbreden

- Infrastructuur: De zone langs de A17 is bij uitstek geschikt voor een bundeling van vervoersfuncties op grotere schaal. Naast de bestaande autoroute, de buisleidingenstraat en de hoogspanningsverbinding kan deze zone ook dienen voor de vernieuwing en uitbreiding van het hoogspanningsnet en voor de aanleg van een goederenspoor. Daarbij zal bijvoorbeeld nog wel onderzoek moeten worden gedaan naar de wijze waarop interferentie op de buisleidingen kan worden voorkomen c.q. verminderd.
- Hoevensche Beemden: Het natte laaggelegen gebied in de Hoevensche Beemden is minder geschikt voor intensieve agrarische productie. Voorgesteld wordt om in dit gebied naast agrarische activiteiten en nieuwe economische dragers ruimte te scheppen voor natuur, waterberging en recreatie, waardoor een aantrekkelijke mix met toekomstperspectief ontstaat.
- Lintbebouwing: Kenmerkend voor het kleinschalige halfopen zandlandschap in het zuidelijk deel van Halderberge is de lintbebouwing. De waarde van deze lintbebouwing is gelegen in de afwisseling van bebouwing en open doorzichten. Langs de lintbebouwing is ruimte voor verbreding van het gebruik van de bebouwing onder de voorwaarde dat de bestaande open doorzichten gehandhaafd blijven.
- Zone langs zuidelijke omlegging Oudenbosch: Op het moment dat de zuidelijke omlegging Oudenbosch wordt aangelegd, krijgt de zone tussen de zuidelijke omlegging en de bebouwde kom van Oudenbosch een nieuwe betekenis als uitloopgebied voor de bewoners van Oudenbosch. Daarbij hoort een langschappelijke inpassing, al dan niet in combinatie met waterberging, die uit recreatief oogpunt aantrekkelijk is, zoals een ommetje. Om dit te bewerkstelligen is er in het gebied ruimte voor een veelheid van ondernemersinitiatieven die bijdragen aan de betekenis als uitloopgebied. Nabij de kruising met de Bosschendijk is zo nodig ruimte voor weggebonden voorzieningen.

## Beschermen

- Natuurgebieden: Gebieden die zijn aangegeven in het Natuurbeheerplan van de provincie Noord-Brabant zijn opgenomen. Het gaat om het Gastels Laag en de Heinsberg, drie gebieden langs de Roosendaalse Vliet en twee gebieden in de Hoevense Beemden.
- Waterwingebied: De functie van waterwinning in de bossen tussen Bosschenhoofd en Hoeven is als zodanig op provinciaal niveau beschermd in de Verordening ruimte en de Provinciale milieuverordening. Daarop aansluitend is ook in de structuurvisie de strategie beschermen van toepassing verklaard. Binnen de strategie van bescherming van de functie ligt de vraag voor in hoeverre in het gebied recreatief medegebruik toelaatbaar is. Daarbij zal een afweging moeten plaatsvinden tussen het belang van de beheerder en het belang van recreatieve routestructuren.

#### Behouden

- Buitengebied: Het grootste deel van het buitengebied van Halderberge is te kenschetsen als een gemengd agrarisch bedrijf. Daarnaast zijn er diverse kleinschalige recreatieve complexen en tussen Hoeven en Bosschenhoofd is het bosgebied dominant. De functie van het buitengebied zal in de komende structuurvisieperiode niet structureel veranderen, maar een grotere waardering voor de kwaliteit van het buitengebied is gewenst. Daarin spelen investeringen op bedrijfsniveau, nieuwe economische dragers en recreatief medegebruik een belangrijke rol.
## 3.4.2 Landschapsplan Halderberge 2016-2025

'Het Landschapsplan Halderberge 2016-2025' is de geactualiseerde versie van het landschapsbeleidsplan uit 2003. Het biedt een leidraad voor het duurzaam behoud, ontwikkeling en versterking van een samenhangend groen landschap in Halderberge. De Structuurvisie Halderberge 2025 vormt hierbij de basis. Het huidige landschap is benoemd, geanalyseerd en uiteindelijk verwoord in de landschapsvisie. Deze landschapsvisie is weer door vertaald naar uitvoeringsprojecten. Het landschapsplan Halderberge 2016-2025 met de titel 'Het landschap in beweging' is op 21 april 2016 door de raad vastgesteld.

Het plan komt ook terug in de verschillende regels van het plan, bijvoorbeeld als het gaat om behoud van de openheid van landelijke gebieden.

Het plan vormt ook toetsingskader bij het nakomen van afspraken over de kwaliteitsverbetering van het landschap.

Er zijn 3 typen visuele landschappelijke eenheden.

- Open landschap, verder kijken dan 500 meter, zeekleipolders, lager gelegen gebiedsdelen in zandgebied.
- Halfopen landschap, kijkafstand 100 tot 500 meter.
- Besloten afstand, kijkafstand minder dan 100 meter, dijken en hoger gelegen gebiedsdelen, bos en opgaande begroeiing.

Er zijn 14 landschappelijke eenheden. In het kader van het planMER is nog nader aandacht besteed aan de landschappelijke waarden en de doorvertaling ervan in de regels. Beschreven is welke effecten kunnen optreden en wat de mitigerende maatregelen zouden kunnen zijn. Via de nadere eisen-regeling worden de landschappelijke eenheden ontwikkeld dan wel behouden en beschermd.

#### 3.4.3 Gemeentelijk Waterplan Halderberge

Het gemeentelijk Waterplan is een gezamenlijk beleidsplan voor watersysteem en waterketen in Halderberge van alle betrokken overheden: Gemeente Halderberge, Waterschap Brabantse Delta, Brabant Water en Provincie Noord-Brabant. Aan de hand van Waterstreefbeelden is de gezamenlijke visie van de waterpartners op het water in Halderberge geformuleerd. Belangrijke doelstellingen voor het waterplan zijn bijvoorbeeld het voorkomen van wateroverlast en het volledig laten meewegen van het aspect water bij nieuwe (ruimtelijke) ontwikkelingen.

#### Verbreed Gemeentelijk Rioleringplan Halderberge

Het verbreed Gemeentelijk Rioleringplan Halderberge is het resultaat van een gezamenlijk planvormingsproces van Bergen op Zoom, Halderberge, Moerdijk, Roosendaal, Steenbergen, Woensdrecht en het waterschap Brabantse Delta. In het verbreed Gemeentelijk Rioleringsplan (vGRP) formuleert de gemeente hoe zij de zorgplicht voor afvalwater, hemelwater en grondwater uit de Wet Milieubeheer en de Waterwet invult en bekostigt.

#### Archeologische verwachtings- en beleidsadvieskaart

De gemeente Halderberge beschikt over een Archeologische verwachtings- en beleidsadvieskaart voor het gehele gemeentelijke grondgebied. Deze kaart is te vinden in bijlage 3 van de toelichting. De archeologische verwachtings- en beleidsadvieskaart biedt een vlakdekkend inzicht in de verschillende archeologische waarden en verwachtingen in het plangebied, in combinatie met de landschappelijke context hiervan.

#### 3.4.4 Beleidsnota Archeologie 'Ons ongeschreven verleden'

Het archeologiebeleid van de gemeente Halderberge van 22 september 2011 heeft tot

doel het archeologisch erfgoed van de gemeente te beschermen en te ontsluiten als bron van het 'gemeenschappelijke geheugen' en als middel voor wetenschappelijke studie, zonder meer maatschappelijke lasten in het leven te roepen dan strikt noodzakelijk.

De uitgangspunten die voor het gemeentelijk archeologiebeleid worden gehanteerd, sluiten vooral aan bij de uitgangspunten van de (herziene) Monumentenwet 1988:

- Archeologische resten zoveel mogelijk in de bodem bewaren en alleen opgraven als behoud in de bodem (in situ) niet mogelijk is;
- De relatie tussen archeologie en ruimtelijke ordening versterken zodat behoud en beheer van het bodemarchief onderdeel worden van het planologische besluitvormingsproces;
- Bodemverstoorders betalen archeologisch onderzoek en mogelijke opgravingen;
- Verbetering informatievoorziening over archeologisch erfgoed om het draagvlak voor archeologie te vergroten.

Aan de archeologische verwachtingskaarten zijn beleidsadviezen gekoppeld. In algemene zin kan gesteld worden dat, indien bodemingrepen niet vermeden kunnen worden, het de voorkeur heeft deze zoveel mogelijk plaats te laten vinden in zones met een lage of een onbekende archeologische verwachting.

Voor deze gebieden is feitelijk geen archeologische onderzoek noodzakelijk en er gelden in principe geen restricties ten aanzien van de planvorming. Ten aanzien van de zones met een hoge en middelhoge archeologische verwachting geldt dat archeologisch (voor)onderzoek noodzakelijk is bij ingrepen dieper dan de bouwvoor.

De aard en omvang van het archeologisch onderzoek wordt sterk bepaald door de aard en omvang van de te verwachten archeologische resten alsmede de aard en omvang van de geplande bodemingrepen. Voor terreinen van archeologische waarde (archeologische monumenten) en archeologische vindplaatsen is het uitgangspunt om het archeologische erfgoed in situ te beschermen. Behoud in huidige staat is dus gewenst.

Voor bestemmingsplannen die hoofdzakelijk conserverend zijn, zoals voorliggend plan, volstaat het opnemen van een beschermingsregime in het bestemmingsplan. Dit betekent concreet dat de gebieden waar archeologische resten verwacht worden of zijn vastgesteld een plek krijgen op de verbeelding (dubbelbestemming). Aan deze dubbelbestemming zijn vervolgens planregels gekoppeld, waarin het een en ander ten aanzien van omgevingsvergunningen geregeld is.

De dieptematen en vrijstelling van de onderzoeksplicht binnen bouwvlakken is naar aanleiding van de uitspraak van de Raad van State aangepast. In de uitspraak is de aanpassing van de dieptematen naar 0,40 m vernietigd. Omdat niet aangetoond kan worden dat een verandering van de dieptematen niet leidt tot een verstoring van de archeologische verwachtingswaarden is ervoor gekozen de dieptematen, zoals neergelegd in de voorgaande plannen en in het ontwerp bestemmingsplan "Buitengebied Halderberge" weer op te nemen.

## 3.4.5 Beleidsnota Cultureel Erfgoed Halderberge 'Inspirerend verleden'

De gemeente heeft op 22 september 2011 een beleid vastgesteld waarin is vastgelegd dat zorgvuldig omgegaan wordt met de aanwezige cultuurhistorische waarden binnen de gemeente Halderberge. De centrale visie van deze nota luidt: cultuurhistorie is een belangrijke drager van de identiteit van Halderberge en maakt integraal onderdeel uit van de ruimtelijke ontwikkeling van Halderberge, waardoor ontmoetingen van heden en verleden gelden als uitdaging en inspiratiebron voor de toekomst.

Bij het maken van beleidskeuzen moet het cultuurhistorisch aspect meer dan tot nu toe het geval is geweest een prominentere rol krijgen, die verder gaat dan alleen de zorg voor een bepaald monumentaal object. Deze gedachte sluit tevens aan op internationale, nationale en provinciale ontwikkelingen. Daarnaast verdient het huidige uitvoeringskader een actualisering. Om te komen tot een adequaat, integraal en actief monumentenbeleid dient de opzet van de gemeentelijke monumentenzorg voor de komende jaren met name gericht te zijn op de volgende activiteiten:

## Zorg voor het erfgoed

Met het oog op een verdere decentralisatie van taken met betrekking tot erfgoed en monumentenzorg is de gemeente nu nog meer verantwoordelijk voor haar eigen erfgoed. Om hier op een goede manier invulling aan te kunnen geven dienen de reguliere uitvoeringstaken geactualiseerd en geoptimaliseerd te worden. Vergunningverlening en handhaving vormen de belangrijkste instrumenten.

## Kennis van cultuurhistorische waarden - de erfgoedvoorraad

Om een goed en doelmatig beleid te kunnen voeren is kennis van het eigen erfgoed van essentieel belang. Kennis van zaken bevordert de kwaliteit van de besluitvorming, zelfs als deze leidt tot de keuze om cultuurhistorische objecten of structuren prijs te geven. Eén van de speerpunten van het nieuwe beleid is dan ook de kennis van de erfgoedvoorraad uit te breiden.

#### Halderberge in beweging – erfgoed en ruimtelijke ontwikkelingen

Bij het ontwikkelen van nieuwe ruimtelijke plannen dient cultuurhistorie een volwaardige plaats en inbreng te krijgen. Cultuurhistorische waarden en ontwikkelpotenties van het erfgoed kunnen leidraad van en inspiratiebron zijn voor nieuwe ontwikkelingen, die daarmee aan (belevings)kwaliteit winnen. In de komende beleidsperiode wordt ingezet op het tijdig inbrengen van de erfgoeddiscipline in ruimtelijke ontwikkelingsprocessen.

#### Ontwikkelen cultuurtoerisme

Halderberge heeft veel potentie op het gebied van toerisme en recreatie. Cultuurhistorie vormt een belangrijk onderdeel van de toeristisch-recreatieve kwaliteit van het gebied. Een uitdaging en kans dus die 'moet' worden aangegrepen! Op een aantal plekken in de gemeente is hiervan reeds sprake, zoals de website 'hartelijkhalderberge.nl, maar er zijn volop kansen om dit verder uit te bouwen. Het bestemmingsplan biedt ruime mogelijkheden op het gebied van recreatie en toerisme.

## Draagvlakverbreding cultuurhistorie: de ontsluiting van het Halderbergs erfgoed

Een grotere betrokkenheid van monumenteigenaren en publiek is essentieel voor een vitaal cultuurhistorisch beleid. Het vormt de basis om de hierboven genoemde doelstellingen te kunnen verwezenlijken. Daarom is het belangrijk om participatie, educatieve projecten en publieksgerichte activiteiten te bevorderen. De kennis van het Halderbergs erfgoed moet goed, overzichtelijk en eenvoudig toegankelijk zijn.

## Cultuurhistorische effectrapportage

Bij ingrijpende ruimtelijke ontwikkelingen moet een Cultuurhistorische verkenning en Cultuurhistorische effectrapportage (CHER) opgenomen worden als randvoorwaarde in (ruimtelijke) planontwikkeling om de effecten te kunnen beoordelen.

## 3.4.6 Cultuurhistoriekaart Halderberge

De cultuurhistoriekaart voor de gemeente Halderberge, vastgesteld op 6 februari 2014, biedt een actueel overzicht van het bovengronds cultuurhistorisch erfgoed in de gemeente. Deze kaart is opgenomen in bijlage 3 van de toelichting. De kaart omvat een inventarisatie van historisch-geografische en historisch-(steden)bouwkundige objecten en structuren en de landschappelijke (en stedenbouwkundige) gebieden met cultuurhistorische waarde. Aangegeven zijn relicten die daadwerkelijk nog in het landschap herkenbaar zijn en de ligging van de meest prominente verdwenen objecten en structuren (bijvoorbeeld kerken, kloosters, molens, vestingwerken).

De cultuurhistoriekaart en de archeologische waardenkaart bieden samen een overzicht van behoudenswaardig erfgoed binnen de gemeente.

Het doel van de cultuurhistoriekaart is het inzichtelijk maken van het aanwezige historisch-geografische erfgoed, het historisch-(steden)bouwkundige erfgoed en het historisch groen in de gemeente Halderberge. De cultuurhistoriekaart heeft allereerst een belangrijke attentiewaarde. De cultuurhistoriekaart vormt een basisdocument van waaruit zaken als waardering, erfgoedbeleid en publiekseducatie verder uitgewerkt kunnen worden. Tevens maakt de kaart het mogelijk om te bepalen waar ruimtelijke ontwikkelingen versterkt kunnen worden door cultuurhistorische waarden, of daarvoor juist bedreigend kunnen zijn. De kaart biedt de gemeente een kader om een goed onderbouwde afweging te maken ten behoeve van cultuurhistorie.

## 3.4.7 Waardevolle bomenlijst

De gemeente Halderberge beschikt sinds 2004 over een waardevolle bomenlijst, die periodiek wordt geactualiseerd. Het betreft een inventarisatielijst van gemeentelijke en particuliere waardevolle solitaire bomen, boomgroepen, lanen, groensingels, houtwallen en bosschages. Het gaat om bomen met een monumentale, beeldbepalende, landschappelijke, cultuurhistorische, dendrologische en/of natuurwaarde. Het doel van de waardevolle bomenlijst is het behoud van waardevolle bomen in de gemeente Halderberge. Om die reden is er op grond van de Bomenverordening Halderberge 2011 voor het kappen van waardevolle bomen een omgevingsvergunning vereist. Bomen die niet zijn vermeld op de waardevolle bomenlijst, mogen zonder omgevingsvergunning gekapt worden.

## 3.4.8 Gebiedsvisie bebouwingsconcentraties

In de gebiedsvisie voor de bebouwingsconcentraties, die door de raad van de gemeente op 6 juni 2009 is vastgesteld, verwoordt de gemeente beleid voor de verschillende kernranden, clusters en linten binnen de gemeente. Hierbij is gekeken naar extra beleidsruimte voor verbreding, VAB's en zoekzones voor Ruimte-voor-Ruimte.

De provincie heeft via haar voormalige beleidsnota 'Buitengebied in ontwikkeling' (BIO) de eerste stappen gezet in het verruimen van de ontwikkelingsmogelijkheden in het buitengebied. De beleidsnota gaf gemeenten de mogelijkheid om voor bepaalde bebouwingsconcentraties in het buitengebied een ruimer ontwikkelingskader op te stellen. De uitwerking van dit beleid is actief opgepakt door middel van de gebiedsvisie voor bebouwingsconcentraties.

In de visie wordt aangegeven welke functies binnen de bebouwingsconcentraties mogelijk zijn. Hierbij is onderscheid gemaakt in landbouwgebonden functies, buitengebiedgebonden functies, wonen en overige functies. De inzet daarbij is dat door het toevoegen van een dergelijke nieuwe functie de ruimtelijke kwaliteit van het gebied wordt versterkt. In de regels van voorliggend bestemmingsplan zijn de mogelijkheden voor nevenfuncties, verbrede landbouw en omschakelingsmogelijkheden rechtstreeks opgenomen. Daarnaast dient de gebiedsvisie als gebiedsgerichte structuurvisie, die als toetsingskader gebruikt wordt voor verzoeken in het kader van Ruimte-voor-Ruimte (woningen).

In de gebiedsvisie zijn locaties aangewezen als mogelijk zoekgebied voor extra bebouwing, maar ook als locatie voor herstructurering in plaats van extra bebouwing. Te behouden openheid-gebieden en te behouden doorzichten zijn geduid.

De begrenzing van de bebouwingsconcentraties uit de gebiedsvisie is overgenomen in het bestemmingsplan uit 2011. De begrenzing is toen onherroepelijk tot stand gekomen en staat met dit bestemmingsplan in 2017 niet ter discussie.

## 3.4.9 Woonvisie

Op 15 december 2016 heeft de gemeenteraad vastgesteld de Woonvisie 2016-2020: Halderberge, hét groene hart van de regio West-Brabant. De woonvisie omvat het woonbeleid van de gemeente Halderberge. Halderberge is een woongemeenten met ene unieke diversiteit aan kernen, bijzonder cultuurhistorisch erfgoed en een recreatieve en toeristische trekpleister. Op het gebied van wonen zijn er vier Halderbergse woonwaarden die als een rode draad door de woonvisie lopen:

- 1. Goed wonen voor iedereen in een groen, veelzijdig en landelijk woonmilieu
- 2. De vijf dorpen met unieke kernkwaliteiten
- 3. Duurzame ontwikkeling in bouwen en wonen
- 4. Ruimte voor initiatief en samenwerking

In de woonvisie worden doelen en ambities voor de komende 5 jaar geschetst. Deze zijn gekoppeld aan de woonagenda voor 4 thema's, te weten; goed wonen voor iedereen, toekomstbestendig wonen, sociaal wonen en wonen en zorg.

Halderberge is het "groene hart" van West-Brabant en daar zijn we trots op! Gezamenlijk met partners op het gebied van wonen realiseren we de doelen en ambities van deze woonvisie. De ambitie is om de bevolkingsprognose waarin een afname van het aantal inwoners verwacht wordt te gaan beïnvloeden. Daarnaast wordt een bijdrage geleverd aan een evenwichtige bevolkingsopbouw en een vitale en draagkrachtige samenleving door het bieden van gevarieerde woonmilieus en brede keuzemogelijkheden aan woningzoekenden en. aan de verschillende doelgroepen in deze woonvisie.

Het handhaven en versterken van de bestaande woonkwaliteit en identiteit van de 5 kernen staat voorop. Daarnaast ligt de focus voor een toekomstbestendige woningvoorraad op de kwaliteit van de bestaande woningvoorraad en de mogelijkheden binnen het bestaand vastgoed.

Om te kunnen voldoen aan de woningbehoefte is het de ambitie om het woningbouwprogramma uit te voeren waarbij wordt ingezet op het bouwen voor de actuele woningbehoeften zowel kwantitatief waarbij de provinciale bevolkings- en woningbehoefteprognose de richtlijn voor het woningbouwprogramma is als in kwalitatieve aspecten. De nieuwbouwwoningen en locaties die nog toegevoegd worden aan het woningbouwprogramma moeten een aantoonbare meerwaarde leveren, woningbouwontwikkelingen moeten ladder-proof zijn in het kader van de ladder voor duurzame verstedelijking, uitgangspunt bij nieuwbouwontwikkelingen is dat deze voldoen aan Politiekeurmerk Veilig Wonen (wonen en woonomgeving) en wordt ernaar gestreefd om vooruitlopend energieneutraal te zijn vooruitlopend op het bouwbesluit 2020.

De nieuwbouwopgave voor Halderberge is vastgelegd in het gemeentelijk woningbouwprogramma, het huidige woningbouwprogramma 2015-2025 is gericht op de ambitie om ruim 700 woningen te realiseren. Het woningbouwprogramma is dynamisch en flexibel van opzet en is daarom niet integraal opgenomen in de woonvisie. De gemeenteraad heeft het college flexibiliteit gegeven in fasering, aantal en locaties binnen het totale woningbouwprogramma.

In het vastgestelde woningbouwprogramma 2015-2025 zijn er geen woningen gereserveerd voor onderhavig plan voor het buitengebied. Nieuwe woningen zijn slechts beperkt te realiseren, door woningsplitsing (ter behoud van waarden) of toepassing ruimte-voor-ruimte-regeling (die buiten het programma vallen) ofwel het zijn bedrijfswoningen, waarvoor strenge normen gelden.

#### 3.4.10 Bestemmingsplannen

Voor het plangebied gelden momenteel meerdere, al dan niet recente, bestemmingsplannen. De voornaamste plannen zijn het bestemmingsplan 'Buitengebied Halderberge' en de door de uitspraken van de Raad van State opnieuw rechtskracht gekregen plannen 'Buitengebied Halderberge-West', 'Buitengebied, deelgebieden Hoeven en Oudenbosch', 'De Stoof gemeente Oud en Nieuw Gastel', 'Buitengebied Halderberge Oost' en bestemmingsplan 'Revitalisering Buitengebied'.

Daarnaast zijn er sinds de vaststelling van het bestemmingsplan 'Buitengebied Halderberge' diverse afzonderlijke planprocedures doorlopen (postzegelbestemmingsplannen, wijzigingsplannen en afwijkingsbesluiten conform de Wabo).

Onderhavig bestemmingsplan vervangt alle vigerende ruimtelijke plannen in het buitengebied van Halderberge en zorgt daarmee voor een actueel juridischplanologisch kader.

## **3.5 Beleidsmatige aandachtspunten**

In deze paragraaf komen de belangrijkste beleidsmatige aandachtspunten naar voren. Deze zijn van belang bij de verdere uitwerking van het bestemmingsplan, zoals in navolgende hoofdstukken is weergegeven.

Belangrijkste aandachtspunten vanuit het Rijksbeleid;

- Ruimte voor herstructurering en transformatie; het mogelijk maken van noodzakelijke functieveranderingen;
- Ruimte voor behoud, bescherming en versterking van cultuurhistorische en natuurlijke kwaliteiten;
- Duurzaam waterbeheer;
- Bewustwording van de kansen en bedreigingen van het water in de omgeving;
- Verbeteren milieukwaliteit;
- Bescherming tegen geur- en geluidsoverlast en externe veiligheidsrisico's;
- Goede verbindingen voor buisleidingentransport.

Belangrijkste aandachtspunten vanuit het provinciaal beleid:

- Bescherming en ontwikkeling van landschappelijke, ecologische en cultuurhistorische kwaliteiten;
- Zorgvuldig ruimtegebruik;
- Ontwikkelen toeristisch-recreatieve doeleinden;
- Menging van functies voor een sterke plattelandseconomie in gemengd landelijk gebied;
- Ruimte voor waterberging;
- Brabantse Zorgvuldigheidsscore Veehouderij.

Belangrijkste aandachtspunten vanuit het gemeentelijk beleid:

- Behoud van gemengd agrarisch gebied met ruimte voor nieuwe economische dragers en recreatief medegebruik;
- Ruimte voor ontwikkelingen op ecologisch en recreatief gebied;
- Versterken van water, landschap en toeristisch-recreatieve gebieden;
- Behouden en beschermen van natuurgebieden, waterwingebieden en cultuurhistorisch waardevolle gebieden;
- Verbinden van natuurgebieden;
- Behoud en bescherming van archeologische waarden;
- Ruimte voor water.

## **4 HOOFDLIJNEN BESTEMMINGSPLAN**

## **4.1 Inleiding**

Dit hoofdstuk bevat de doelen, uitgangspunten en beleidskeuzes van dit bestemmingsplan. Hierbij is rekening gehouden met het beleid zoals genoemd in hoofdstuk 3. Allereerst worden de doelen en uitgangspunten van het plan toegelicht. Vervolgens komen de natuur-, water- en milieuaspecten van het plangebied aan bod. En als laatste worden, op basis van bovenstaande informatie, de beleidskeuzes per thema toegelicht.

## **4.2 Doelen en uitgangspunten**

Voor dit bestemmingsplan geldt de volgende hoofddoelstelling:

Het bestemmingsplan richt zich op het behoud en waar mogelijk de versterking van de ruimtelijke en functionele kwaliteit van het plangebied. De aanwezige landschappelijke waarden (inclusief cultuurhistorie) en natuurwaarden spelen een belangrijke rol. Er is ruimte voor herstructurering en transformatie; functieveranderingen worden mogelijk gemaakt.

De hoofddoelstelling is uitgewerkt in de volgende subdoelen:

- 1. behoud en versterking van duurzame agrarische bedrijvigheid;
- 2. behoud en versterking van de landschappelijke identiteit en verscheidenheid, mede in relatie tot de landschappelijke onderlegger van de verschillende (deel)gebieden (zand/klei);
- 3. versterking van natuurontwikkeling, ecologische verscheidenheid en waterberging gecombineerd met extensief recreatief gebruik;
- 4. behoud en versterking van de mogelijkheden voor recreatief (mede)gebruik en recreatie en toerisme, inclusief horeca;
- 5. behoud en versterking van historische linten, waarbij ook herstel door ontwikkeling plaats moet kunnen vinden;
- 6. versterking van de mogelijkheden voor functieveranderingen waarbij de kwaliteiten van het gebied worden versterkt.

Voor het bereiken van de subdoelen gelden de volgende uitgangspunten:

- 1. het behouden en versterken van het landelijke karakter van het buitengebied, waar mogelijk gecombineerd met de functie als uitloopgebied voor extensieve recreatie;
- 2. het scheiden (waar nodig) dan wel het verweven (waar mogelijk) van de functies landbouw, natuur en landschap, alsmede recreatie en toerisme;
- 3. het voorkomen van leegstand en verpaupering in het plangebied door het bieden van mogelijkheden voor functieveranderingen bij voormalige agrarische bedrijven, waarbij de kwaliteiten van het gebied worden versterkt;
- 4. het bieden van enige ontwikkelingsruimte (15%-25%) aan bestaande nietagrarische bedrijven;
- 5. het behouden en versterken van aanwezige landschappelijke waarden en natuurwaarden binnen het plangebied;
- 6. het zoveel mogelijk vasthouden van gebiedseigen water, het terugdringen van verdroging, ruimte bieden voor waterberging en het bereiken van de algemene waterkwaliteit;
- 7. het zoveel mogelijk rekening houden met milieuzoneringen en milieuzones.

## **4.3 Natuur-, water- en milieuaspecten**

In het plangebied spelen verschillende natuur-, water- en milieuaspecten een rol van betekenis. Een groot deel van deze aspecten ligt in het verlengde van de landschappelijke onderlegger. Genoemde aspecten hebben een sterke relatie met het natuur-, water- en milieubeleid. In deze natuur-, water- en milieuparagraaf is het voorliggend ruimtelijk beleid afgewogen in relatie tot het natuur-, water- en milieubeleid.

## 4.3.1 Natuurparagraaf

Ruimtelijke plannen moeten expliciet rekening houden met aanwezige natuurwaarden. Deze waarden zijn als zodanig vastgelegd in Europees beleid, rijksbeleid en provinciaal beleid. In deze paragraaf wordt aangegeven hoe er in dit plan rekening is gehouden met ecologische structuren, belangrijke gebieden en belangrijke soorten.

## Bescherming landschaps- en natuurwaarden

Het natuurbeleid van rijk en provincie is actief benut voor dit plan. Actuele natuur- en landschapswaarden worden als zodanig beschermd, bijvoorbeeld via de gebiedsbestemming 'Agrarisch met waarden'. De provinciale zonering van het buitengebied vanuit de SVRO en Verordening ruimte vormt hiervoor de leidraad. Bescherming van deze waarden geschiedt via een gerichte gebiedsbestemming en een aanduiding van aanwezige waarden. De gebiedsbestemmingen zijn nader toegelicht in hoofdstuk 5.

Vanuit de Verordening ruimte zijn de gebiedsbestemmingen en -aanduidingen bepaald. De in de verordening opgenomen structuren Bestaand stedelijk gebied, Natuur Netwerk Brabant, Groenblauwe mantel en het Gemengd landelijk gebied zijn vertaald in het plan. De regels van de Verordening ruimte zijn daarbij geïntegreerd in de regels van dit plan.

## Bescherming Natuur Netwerk Brabant

Bestaande bos- en natuurgebieden zijn bestemd als 'Natuur'. Voor deze gebieden wordt een adequaat omgevingsvergunningstelsel voor het aanleggen en in standhouden aangehouden dat uitgaat van aanwezigheid van kwetsbare soorten. Om die reden zijn verder geen specifieke waarden aangegeven.

Vanuit de Verordening ruimte zijn het Natuur Netwerk Brabant (NNB) (voorheen genaamd Ecologische Hoofdstructuur (EHS)) en (Zoekgebieden) Ecologische Verbindingszones (EVZ) doorvertaald in het plan. De NNB is als zodanig aangeduid. De NNB is beschermd in de regels door middel van de bestemmingen 'Natuur', 'Water' of 'Agrarisch met waarden' alsmede een gebiedsaanduiding. Voor nieuwe natuurontwikkelingen is een wijzigingsbevoegdheid opgenomen. De (zoekgebieden) EVZ's zijn tevens als gebiedsaanduiding opgenomen.

In het bestemmingsplan wordt niet enkel de begrenzing van de huidige NNB aangehouden om de natuurbestemming planologisch op gemeentelijk niveau vast te leggen. Ook wordt afgewogen hoe de begrenzing van de EHS-2007 liep. In bijlage 3 bij de toelichting van de Verordening ruimte is aan de hand van het Alterra-onderzoek aandacht besteed aan de verschillen tussen de EHS en de Brabantse natuur.

#### Soortenbescherming

De soortenbescherming is geregeld via de Wnb. Deze wet voorziet in de bescherming van in het wild voorkomende inheemse plant- en diersoorten. Deze wet kent een algemene zorgplicht met verbodsbepalingen, ontheffingen en gedragscodes. Voor beschermde soorten is behoud van hun leefgebied van levensbelang.

De bescherming van soorten vindt waar nodig plaats via aanduidingen bij de verschillende gebiedsbestemmingen. Verder is bij afwijkingen en wijzigingen als nadere eis opgenomen dat er geen negatieve effecten mogen zijn op beschermde Wnb-gebieden dan wel op beschermde planten en dieren.

In verband met de uitvoerbaarheid van bestemmingsplannen dient rekening te worden gehouden met soortbescherming en met name de aanwezigheid van beschermde soorten in het plangebied. Dit betekent dat in bestemmingsplannen geen mogelijkheden moeten worden geboden voor ruimtelijke ontwikkelingen waarvan op voorhand in redelijkheid kan worden ingezien dat in het kader van Wnb geen ontheffing zal worden verleend.

Voor de beheergerichte onderdelen van het bestemmingsplan kan in het algemeen gesteld worden dat de uitvoerbaarheid in de meeste gevallen niet ter discussie zal staan. Zelfs indien beschermde soorten aanwezig zijn, mag worden aangenomen dat deze bij een voortzetting van het bestaande grondgebruik niet in hun voortbestaan zullen worden bedreigd. Kleinschalige ontwikkelingen zijn in dit bestemmingsplan nog onvoldoende concreet in planning en vorm om te toetsen aan de Wnb. In grote lijnen kan wel worden gesteld dat de uitvoerbaarheid van de ontwikkelingen niet ter discussie staat. Bij concretisering van de ontwikkelingen zal alsnog getoetst moeten worden aan de Wnb.

#### Gebiedsbescherming

De gebiedsbescherming is tevens geregeld via de WeWnb. Deze wet voorziet in de bescherming van alle Natura 2000-gebieden (vroegere habitatrichtlijn gebieden en vogelrichtlijn gebieden). De Natura 2000-gebieden genieten een bijzondere bescherming. Voor nieuwe ontwikkelingen in de omgeving van deze gebieden zal tevens getoetst moeten worden op (mogelijke) negatieve effecten op de natuurwaarden. Indien kans is op negatieve effecten dan is er sprake van vergunningplicht in het kader van de Wnb. Binnen het plangebied bevinden zich geen Natura 2000-gebieden. In de direct omgeving gaat het onder andere om het Hollands Diep, Krammer-Volkerak, Brabantse Wal, Biesbosch en Ulvenhoutse Bos.

In het kader van de milieueffectrapportage-procedure (m.e.r.-procedure) heeft een beschouwing plaatsgevonden of de ontwikkelingsmogelijkheden van het bestemmingsplan, onder andere bij veehouderijbedrijven, leidt tot significante effecten op de instandhoudingsdoelstellingen van nabij het plangebied gelegen Natura 2000 gebieden. Deze effecten zijn samengevat weergegeven in hoofdstuk 5 van deze toelichting alsmede in de rapportage van het planMER dat als bijlage 5 bij deze toelichting is gevoegd.

#### 4.3.2 Waterparagraaf

Het Rijk heeft voor belangrijke ruimtelijke plannen de opstelling van een waterparagraaf verplicht gesteld. Hierin wordt verwoord hoe er in het plan met de aspecten water en ruimte rekening wordt gehouden (met name veiligheid en wateroverlast), mede in relatie tot het waterbeleid en de waterhuishouding. Deze paragraaf is in overleg met het waterschap opgesteld en vormt zo een onderdeel van de watertoets.

#### Watersysteem en waterketen

Het plangebied behoort tot het stroomgebied van de Mark en Vliet. Het waterbeheer wordt uitgevoerd door Waterschap Brabantse Delta. Dit waterschap is verantwoordelijk voor de waterkwantiteit en de waterkwaliteit. Intermediaire gebieden bevinden zich met name in de zuidelijke delen van de gemeente. Langs het Mark-Vlietkanaal, de Dintel, rond Poldersdijk en rond Oudenbosch bevinden zich kwelgebieden. De grotere waterlopen/vaarten in het gebied wateren af in de Dintel en Mark.

#### Uitgangspunten in het plan

Het waterbeleid zoals beschreven in hoofdstuk 2 en het watersysteem vormen uitgangspunt voor voorliggend plan, onder andere via de doorvertaling van de aanwezige functies. Bij de situering van bestemmingen is rekening gehouden met het aspect water. Vennen en poelen worden beschermd binnen de betreffende gebiedsbestemming. De vastgelegde bestemmingen hebben in principe geen negatieve gevolgen voor de waterhuishouding.

In de provinciale Verordening ruimte Noord-Brabant zijn verschillende waterbergingsgebieden aangewezen. Het voor de toekomst veiligstellen van deze functie voor deze gebieden is mede in dit bestemmingsplan voorzien. De hoofdverantwoordelijkheid voor het realiseren van de waterbergingsgebieden ligt bij het waterschap. Voor de waterbergingsgebieden is in voorliggend bestemmingsplan een vrij lichte planologische bescherming, op basis van een dubbelbestemming (met bijbehorende omgevingsvergunning voor het aanleggen), opgenomen. Te zijner tijd zal door het waterschap een inrichtingsplan worden opgesteld voor het waterbergingsgebied, waarbij het kerngebied in de meeste gevallen wordt aangekocht en voor de omliggende randzone een schadevergoedingsregeling getroffen wordt met de betrokken eigenaren/gebruikers. Omdat dit bestemmingsplan geen grootschalige ontwikkelingen zoals genoemd in de Verordening ruimte mogelijk maakt, is er geen sprake van negatieve invloed op de reserveringsgebieden voor waterberging.

Verder is van belang te melden dat bestaande regelgeving van provincie en waterschap, zoals vigerende water- en milieuverordeningen, de Keur, de Legger en eventueel peilbesluit(en) een separaat toetsingskader vormen. De Keur van het waterschap bevat onder andere bepalingen ten behoeve van de bescherming en het beheer en onderhoud van watergangen en oppervlaktewater. Het gaat hier om activiteiten binnen 5 m van de insteek van de categorie A-watergangen.

Op verzoek van het waterschap wordt op deze plaats het gebruik van milieuvriendelijke bouwmaterialen en het achterwege laten van uitlogende bouwmaterialen, zoals lood, koper, zink en zacht PVC genoemd. De stoffen in uitlogende bouwmaterialen kunnen zich ophopen in het water(bodem)systeem en hebben hierdoor een zeer nadelige invloed op de water(bodem)kwaliteit en ecologie.

In het plan zijn geen bepalingen opgenomen die dubbelop zijn, dan wel indruisen tegen deze regelgeving. Normale waterstaatskundige werkzaamheden zijn uitgesloten van een omgevingsvergunning voor het uitvoeren van werkzaamheden.

#### Watertoets en wateradvies

De waterbeheerder is geïnformeerd over de herziening van het plan. Er is hierbij gevraagd informatie aan te leveren met betrekking tot het watersysteem in relatie tot ruimtelijk relevante zaken, deze is verwerkt.

#### 4.3.3 Milieuparagraaf

Het ruimtelijk beleid en het milieubeleid sluiten nauw op elkaar aan. Kwaliteiten en functies hangen samen met het fysieke milieu (bodem, water, licht en lucht). Het milieu stelt randvoorwaarden aan de ruimtelijke ordening. De kwaliteit van het milieu kan verbeterd worden door de ruimtelijke ordening en de functionaliteit wordt groter door een schoner milieu.

In dit plan wordt gebruik gemaakt van de zogenaamde Staat van Bedrijfsactiviteiten. Het is niet wenselijk om nieuwe niet-agrarische bedrijven uit een hogere categorie dan 1 en 2 toe te laten in het plangebied (op het bedrijventerrein uitgezonderd) alsmede agrarisch verwante en agrarisch technische hulpbedrijven in categorie 3.1 indachtig de Verordening ruimte. Bestaande niet-agrarische bedrijven worden voorzien van een bedrijfsbestemming op maat.

Bij de toekenning van functies is zoveel mogelijk rekening gehouden met de milieukwaliteit. Er wordt niet direct gekeken naar de milieuaspecten verzuring, verdroging, verspreiding en verstoring (geluid, stank), omdat hier separaat beleid voor geldt. Er wordt wel direct gekeken naar de eventuele aanwezige milieuzonering voor milieubeschermingsgebieden, zoals grondwaterbeschermingsgebieden, voor zover ruimtelijk relevant, alsmede milieuzones voor geluidhinder zoals vliegtuiglawaai en industrielawaai. Ruimtelijk relevante milieuzones zijn vastgelegd op de verbeelding.

#### Geur

Voorliggend bestemmingsplan is kaderstellend voor de bestaande en te verwachten achtergrondbelasting aan geur in het plangebied. In voorliggend bestemmingsplan is het voorkomen van geurhinder, bij relevante ontwikkelingsmogelijkheden, als randvoorwaarde opgenomen. Er worden geen rechtstreekse ontwikkelingsmogelijkheden geboden, anders dan bestaande, welke ervoor (zouden kunnen) zorgen dat de geurbelasting significant toeneemt. De norm voor de achtergrondbelasting mag in de bebouwde kom niet hoger zijn dan 12% en in het buitengebied niet hoger dan 20% (overeenkomstig de Verordening ruimte).

In dit kader wordt gemeld dat de gemeente Halderberge geen geurverordening heeft vastgesteld. Met artikel 6 Wet geurhinder en veehouderij (Wgv) kan een gemeente met een verordening afwijken van de waarden of afstanden van de Wgv. De gemeenteraad kan bepalen dat voor (delen van) het grondgebied andere waarden of afstanden gelden. Zolang de verordening in procedure is, kan de gemeente met een aanhoudingsbesluit ervoor zorgen dat vergunningaanvragen blijven 'hangen'.

Uit de aanvulling op de planMER, waarover hierna meer, is gebleken dat het aspect geur geen planbelemmering vormt.

#### Geluid

De Wet geluidhinder bepaalt vereiste zoneringen voor geluid. De Wet geluidhinder bevat een uitgebreid stelsel van bepalingen ter voorkoming en bestrijding van geluidshinder door onder meer weg-, rail en luchtvaartverkeerslawaai alsmede industrielawaai. De wet richt zich vooral op de bescherming van de burger in zijn woonomgeving en bevat bijvoorbeeld normen voor de maximale geluidsbelasting op de gevel van een huis. De geluidcontouren van bedrijventerrein De Gorzen aan de Mark en Borchwerf II evenals de contouren rondom Breda International Airport liggen in het plangebied en zijn opgenomen op de verbeelding.

## Luchtkwaliteit

Bij plannen die de luchtkwaliteit 'in betekenende mate' beïnvloeden is een luchtkwaliteitsonderzoek verplicht. Voor verschillende functies gelden verschillende drempelwaarden. Voor bijvoorbeeld woningbouw ligt de drempel op de realisatie van minimaal 1.500 woningen bij één ontsluitingsweg. Verkeer kan de luchtkwaliteit beïnvloeden door de uitstoot van uitlaatgassen. In voorliggend bestemmingsplan worden geen nieuwe ontwikkelingen mogelijk gemaakt die een verkeersaantrekkende werking hebben. Een luchtkwaliteitsonderzoek is dan ook niet noodzakelijk.

In het bestemmingsplan zijn geen grootschalige ontwikkelingen opgenomen. De toekomstige situatie wordt daarom beschreven aan de hand van de autonome verkeersgroei. Indien in de toekomst wel grootschalige ontwikkelingen zullen plaatsvinden, dient de bijdrage van deze plannen aan de afname van de luchtkwaliteit in een aanvullend onderzoek berekend en beoordeeld te worden.

Het bestemmingsplan biedt wel ruimte voor kleinschalige nieuwe ontwikkelingen. Het betreft hier met name functieverandering door het realiseren van een nieuwe invulling van vrijkomende agrarische bebouwing of het oprichten van een nieuwe woning bij gebruikmaking van de Ruimte-voor-Ruimte-regeling. Uitgaande van een 'worst case scenario' zou dat betekenen dat er één of hooguit enkele nieuwe woningen of kleinschalige recreatieve voorzieningen of kleine bedrijfjes gevestigd zouden kunnen worden. Het betreft dus met name de mogelijkheid van een ontwikkeling op perceelsniveau. Deze vallen onder de AMvB 'Niet in betekenende mate' en leveren geen problemen op voor het bestemmingsplan. In het planMER zal verder aandacht worden besteed aan de luchtkwaliteit. Kortheidshalve wordt daarnaar verwezen.

Uit de aanvulling op de planMER, waarover hierna meer, is gebleken dat het aspect fijn stof geen planbelemmering vormt.

#### Leefomgevingskwaliteit

De kwaliteit van de leefomgeving is een breed begrip. Een goede leefkwaliteit houdt in dat bewoners, ondernemers en gebruikers hun leefomgeving als herkenbaar, prettig, schoon en aantrekkelijk ervaren, zodat ze er graag wonen, werken en verblijven. Een optimale leefomgevingskwaliteit wordt bereikt als de natuur-, landschaps-, water- en milieukwaliteit als uitgangspunt wordt genomen voor de planvorming. Wet- en regelgeving op het terrein van ruimtelijke ordening en milieu hebben ieder hun eigen toepassingsgebied. Wat in het kader van het milieubeleid geregeld is, wordt in het plan niet nogmaals geregeld. Overlap wordt niet wenselijk geacht. In het bestemmingsplan zijn dan ook geen aanvullende milieuvoorschriften opgenomen.

Uit de aanvulling op de planMER, waarover hierna meer, is gebleken dat het aspect gezondheid geen planbelemmering vormt.

Zoals in paragraaf 5.7 wordt beschreven is gezondheid een milieuaspect in de meest brede zin het woord. In lijn met de visie van de GGD is milieu één van de toetsingskaders bij de meeste ontwikkelingen die (in)direct in het bestemmingsplan mogelijk worden gemaakt. Daarbij staat het voeren van een omgevingsdialoog voorop. Binnen de bestaande wet- en regelgeving zal de gemeente voortdurend belangen afwegen in ruimtelijke procedures (afwijking, wijziging, omgevingsvergunning), waarbij het aspect gezondheid in alle facetten meegewogen wordt

## 4.3.4 Externe veiligheid

## Inleiding

Externe veiligheid richt zich op het beheersen van activiteiten die een risico voor de omgeving kunnen opleveren, zoals milieurisico's, transportrisico's en risico's die kunnen optreden bij de productie, het vervoer en de opslag van gevaarlijke stoffen in inrichtingen. Bij de (her)inrichting van een gebied bepaalt de externe veiligheidssituatie mede de ruimtelijke mogelijkheden. Binnen het vakgebied externe veiligheid wordt er onderscheid gemaakt in drie soorten risicobronnen, namelijk transportroutes (weg, water en spoor) inrichtingen met gevaarlijke stoffen en buisleidingen waardoor gevaarlijke stoffen worden getransporteerd. Bij ruimtelijke ontwikkelingen moet onderzoek gedaan worden naar het plaatsgebonden risico en het groepsrisico van de aanwezige risicobronnen.

Het plaatsgebonden risico (PR10-6) is een (berekende) afstand vanaf een risicobron waarbinnen de kans om te overlijden door een ongeval met de aanwezig gevaarlijke stoffen meer dan 1 op een miljoen jaar is. Binnen deze afstand mogen geen kwetsbare objecten aanwezig zijn of worden opgericht binnen het bestemmingsplan. Kwetsbare objecten zijn bijvoorbeeld grote kantoren, kinderdagverblijven e.d.

Het groepsrisico is een berekende waarde die aangeeft of er mogelijk sprake is van veel slachtoffers bij een ongeval met gevaarlijke stoffen. Om het groepsrisico te berekenen is inzicht noodzakelijk in de aanwezige populatie binnen het bestemmingsplan en de omgeving ervan.

#### Besluit externe veiligheid inrichtingen

Het Besluit externe veiligheid inrichtingen (Bevi) verplicht het bevoegde gezag bij ruimtelijke plannen vanuit de Wet algemene bepalingen omgevingsrecht (Wabo) en Wet ruimtelijke ordening (Wro) – in dezen de gemeente en de provincie – afstanden aan te houden tussen gevoelige objecten en risicovolle bedrijven. Het Bevi heeft onder meer tot doel om bij nieuwe situaties toetsing aan de risiconormen te waarborgen.

Het Bevi is van toepassing op vergunningplichtige risicovolle bedrijven en de nabijgelegen, al dan niet geprojecteerde (beperkt) kwetsbare objecten. In artikel 2, lid 1 van het Bevi is opgesomd wat wordt verstaan onder risicovolle bedrijven. Voor de toepassing van het Bevi wordt een nieuw ruimtelijk besluit gezien als een nieuwe situatie.

Binnen het plangebied zijn diverse risicovolle inrichtingen gelegen. Het gaat om:

- Een LPG-tankstation aan de Holstraat 2 te Oud Gastel;
- Een LPG-tankstation aan de Havendijk 13 te Oudenbosch;
- PKF Pallets B.V. aan het Steeke 5 te Oud Gastel;
- Recreatiepark Bosbad Hoeven aan de Oude Antwerpsepostbaan 81 te Hoeven;
- Intergas aan de Oude Antwerpsepostbaan 82 te Hoeven;

Diverse propaantanks, te weten aan de:

- Roosendaalsebaan 4 te Bosschenhoofd;
- Brede Balrouw 49 en 50 te Hoeven;
- Eerste Molenweg 8 te Hoeven;
- Gors 70, 127 en 129 te Hoeven;
- Goudbloemsedijk 3 te Hoeven;
- Groeneweg 3 te Hoeven;
- Koedijk 3 te Hoeven;
- Torendreef 4 te Hoeven;
- Kuivezand 2 te Oud Gastel;
- Havendijk 16 te Oudenbosch;
- Oudlandsedijk 8 te Oudenbosch;
- Parallelweg Noord 8 te Stampersgat.
- Vliegveld Seppe.

Risicobronnen die buiten het plangebied zijn gelegen, maar waarvan het invloedsgebied over het plangebied reikt, zijn:

- LPG-tankstation aan de Standerdmolen 6 te Oud Gastel;
- LPG-tankstation aan de Rijksweg-Zuid 51 te Rucphen;
- LPG-tankstation aan de Rijksweg-Noord 1 te Zegge;
- Suiker Unie aan de Noordzeedijk 106 te Dinteloord;
- Shell Nederland Chemie B.V. Benelux aan Chemieweg 25 te Moerdijk.

Het plangebied ligt derhalve binnen het invloedsgebied van zeven Bevi-inrichtingen. Het plaatsgebonden risico van 10-6 per jaar veroorzaakt door deze inrichtingen reikt niet tot bestaande kwetsbare objecten. Voor de toekomst dient geborgd te worden dat geen nieuwe kwetsbare objecten worden gesitueerd binnen deze PR 10-6 contouren.

Het groepsrisico zal door het conserverende karakter van het plan niet stijgen. Omdat een nieuw bestemmingsplan een nieuwe situatie betreft, uit oogpunt van het Bevi, is wel een verantwoording van het groepsrisico opgenomen. Voor de technische beoordeling wordt verwezen naar bijlage 4 Technische beoordeling EV-aspecten.

#### Transportassen

Op 1 april 2015 is de Wet basisnet in werking getreden en daarmee het Besluit externe veiligheid transportroutes (Bevt). Beoordeling van de risico's veroorzaakt door het vervoer van gevaarlijke stoffen over het spoor, water en de weg, vindt vanaf deze datum plaats aan de hand van de Wet basisnet. Hierin zijn grens- en richtwaarden voor het plaatsgebonden risico, en richtlijnen voor de toepassing van de rekenmethodiek en de verantwoording van het groepsrisico opgenomen.

Wat de berekening van het groepsrisico betreft, dient voor bestemmingsplannen, wijzigings- en uitwerkingsplannen e.d. die ter inzage worden gelegd en die betrekking hebben op de omgeving van de in de bijlagen van de in de Regeling basisnet genoemde transportassen, uit te worden gegaan van de in de bijlage vermelde vervoerscijfers. Die vervoerscijfers zijn gebaseerd op een maximale benutting van de groeiruimte voor het vervoer. Bij de vaststelling van het ruimtelijke besluit dient het groepsrisico te worden verantwoord.

Bij nieuwe ruimtelijke ontwikkelingen langs transportassen die deel uitmaken van het basisnet weg, water en/of spoor, kan de berekening van het plaatsgebonden risico achterwege blijven. Hiervoor gelden namelijk de afstanden in bijlage I, II en III van de Regeling basisnet. Op deze afstanden mag het plaatsgebonden risico door het vervoer van gevaarlijke stoffen niet meer bedragen dan 10-6 per jaar. Voor basisnet weg geldt bijvoorbeeld dat daar waar in bijlage I de afstand '0' is vermeld, het plaatsgebonden risico door het vervoer op het midden van de weg niet meer mag bedragen dan 10-6 per jaar.

Vanaf het moment dat het Bevt in werking is getreden, moet voor sommige transportassen rekening worden gehouden met het plasbrandaandachtsgebied (PAG). Het PAG is het gebied tot 30 meter van de transportas waarin, bij de realisering van nieuwe kwetsbare of beperkt kwetsbare objecten, rekening dient te worden gehouden met de effecten van een plasbrand. Voor bijvoorbeeld een rijksweg wordt de 30 meter voor het PAG gemeten vanaf de rechterrand van de rechterrijstrook. In het Bouwbesluit is beschreven aan welke voorwaarden het bouwen binnen een PAG moet voldoen.

Als binnen het invloedsgebied van een transportas nieuwe ontwikkelingen zijn voorzien en er een overschrijding van de oriënterende waarde van het groepsrisico of een significante stijging van het groepsrisico optreedt, dient bij de vaststelling van het ruimtelijke besluit, het groepsrisico te worden verantwoord. Volgens het Bevt gelden geen beperkingen voor het ruimtegebruik voor het gebied dat verder ligt dan 200 m van de transportas. Ten aanzien van de verantwoording dient niet alleen het invloedsgebied van de maatgevende vervoersklasse (GF3: brandbaar gas) voor het groepsrisico te worden beschouwd, maar ook de effectafstand die wordt gegenereerd door overige stoffen die over het wegvak worden vervoerd.

Het invloedsgebied kan dus verder reiken dan 200 meter. Als dat het geval is en het invloedsgebied reikt tot over het plangebied, dan moeten wel maatregelen worden overwogen. Bijvoorbeeld in het kader van zelfredzaamheid.

Het Bevt is ook van toepassing op transportassen die niet onder het basisnet vallen. Het plaatsgebonden risico kan worden berekend of worden bepaald met toepassing van de vuistregels uit de Handleiding risicoanalyse transport (Hart).

De volgende relevante transportroutes zijn gelegen binnen het plangebied:

- Spoortraject Zevenbergschenhoek –Roosendaal Oost;
- Spoortraject Roosendaal Oost Breda
- Rijksweg A58;
- Rijksweg A17;
- Rijksweg A58;
- N268, N640 en N641;
- Rondweg Oudenbosch;
- Transport over lokale wegen.

De veiligheidsafstanden reiken niet tot kwetsbare objecten binnen het plangebied. Gezien het conserverende karakter worden ook geen nieuwe kwetsbare objecten toegelaten. Wel dient rekening te worden gehouden met latente saneringen, wanneer vergunningsvrij kwetsbare objecten worden gerealiseerd. Conform bijlage II, artikel 5 lid 3 onder b van het Bor, zijn vergunningvrije bouwwerken niet zondermeer "vergunningvrij" te realiseren. Voor bouwwerken binnen het plaatsgebonden risicocontour (PR 10-6) dient een omgevingsvergunning te worden aangevraagd. De PR 10-6 is om die reden opgenomen op de verbeelding van het plan.

Op de verbeelding wordt de PR 10-6 contour middels een gebiedsaanduiding opgenomen om te borgen dat er geen kwetsbare objecten worden gerealiseerd in de toekomst

Op grond van het Bevt is tevens ingegaan op de aspecten bestrijdbaarheid en zelfredzaamheid voor de relevante wegen.

Voor de technische beoordeling wordt verwezen naar bijlage 4: Technische beoordeling EV-aspecten.

#### Buisleidingen

Op 1 januari 2011 is het Besluit externe veiligheid buisleidingen (Bevb) in werking getreden. Het Bevb regelt onder meer de externe veiligheidsaspecten van buisleidingen. Het externe veiligheidsbeleid voor buisleidingen is daarmee in lijn gebracht met het beleid voor inrichtingen en voor vervoer van gevaarlijke stoffen over weg, water en spoor.

In het plangebied zijn meerdere buisleidingen gelegen waardoor gevaarlijke stoffen worden vervoerd. Het merendeel ligt in de, centraal in het plangebied gelegen, buisleidingenstraat. Hier lopen momenteel de volgende leidingen:

- a. aardgas met een diameter van 28" en een druk van 80 bar;
- b. ethyleen met een diameter van 10" en een druk van 98 bar;
- c. kerosine met een diameter van 10" en een druk van 80 bar;
- d. propyleen met een diameter van 6" en een druk van 100 bar;
- e. propyleen met een diameter van 6" en een druk van 49 bar;
- f. ruwe olie met een diameter van 24"en een druk van 60 bar;
- g. stikstof met een diameter van 12" en een druk van 64 bar;
- h. waterstof met een diameter van 6" en een druk van 74 bar;
- i. zuurstof met een diameter van 11" en een druk van 64 bar;

De in het plangebied gelegen hogedruk aardgastransportleidingen hebben plaatsgebonden risicocontouren van 10-6 per jaar. Deze zijn echter nergens over een kwetsbaar object gelegen. De Zebra gasleiding had tot voor kort een plaatsgebonden risicocontour van 10-6 per jaar die wel over kwetsbare objecten was gelegen, maar dit is inmiddels opgelost door de betreffende leidingbeheerder.

De in het plangebied gelegen aardolieleidingen hebben eveneens plaatsgebonden risicocontouren van 10-6 per jaar. Deze zijn echter nergens over kwetsbare objecten gelegen.

Van de in het plangebied gelegen buisleidingen met overige gevaarlijke stoffen, heeft alleen de DOW-propyleen leiding een relevante PR 10-6 contour. Ook deze contour is, na een sanering in 2015 door de exploitant, nergens meer over kwetsbare objecten gelegen. Door het conserverende karakter van het bestemmingsplan kunnen binnen deze contouren geen kwetsbare objecten mogelijk worden gemaakt.

Er wordt derhalve voldaan aan de grens- en richtwaarden voor het plaatsgebonden risico.

De risico's veroorzaakt door de overige buisleidingen zijn bekend en in de meeste gevallen gebaseerd op een QRA. Voor zover nog geen QRA is uitgevoerd, wordt deze uitgevoerd ten tijde van het ontwerpbestemmingsplan.

Op grond van het Bevb is volstaan met een beperkte verantwoording groepsrisico en is ingegaan op de aspecten bestrijdbaarheid en zelfredzaamheid.

Voor de technische beoordeling wordt verwezen naar bijlage 4: Technische beoordeling EV-aspecten.

## Verantwoording groepsrisico

Omdat het plangebied is gelegen binnen het invloedsgebied van Bevi-inrichtingen is een verantwoording groepsrisico opgesteld. Voor transport en buisleidingen kan worden volstaan met een zogenaamde beperkte verantwoording groepsrisico.

In het kader van het vooroverleg is aan de Brandweer Regio Midden- en West-Brabant advies gevraagd. Op 18 juli 2016 is een advies verwoord, welke in bijlage 6 bij dit plan is opgenomen. Na de inspraak- en vooroverlegperiode is de technische beoordeling ook afgerond en verwoord in het rapport van december 2016, deel 2. Kortheidshalve wordt naar dat rapport, dat aan het bestemmingsplan is gehecht, verwezen.

## 4.3.5 Duurzaamheid

Al in 2007 hebben de gemeenten in West-Brabant zich uitgesproken over een duurzame energievoorziening. In de Verklaring van Dussen zijn de Europese doelstellingen regionaal overgenomen. In 2011 is dit verder uitgewerkt in de Regionale Energievisie. In 2013 is landelijk het Energieakkoord ondertekend. Vastgesteld is dat de huidige rijksdoelstellingen haalbaar zijn in West-Brabant. Er is zelfs voor gekozen om de rijksdoelstelling van 2023 al in 2020 als regionale taakstelling te hanteren (16% hernieuwbare energie). De ambitie is om uiteindelijk in 2050 energieneutraal te zijn. Samen met de andere regiogemeenten heeft de gemeente Halderberge zich aan de regionale doelstellingen gecommitteerd. Op 29 september 2015 is in Halderberge de Startnotitie Duurzame Ontwikkeling vastgesteld, indachtig het collegeprogramma 2014-2018. Er zijn vele partners betrokken bij een uitlopende projecten, onder meer Energiek Halderberge. De projecten werken ook door in de planregels van het buitengebied.

## **4.4 Uitgangspunten planthema's**

Binnen diverse thema's is het juridisch-planologisch kader voor het buitengebied van Halderberge bepaald. Deze thema's worden hieronder toegelicht. De thema's staan in relatie tot de beleidsmatige wensen van de gemeente, rekening houdend met het geldend beleid van hogere overheden en de ruimte die kan worden geboden volgens de wetgeving als opgenomen in de natuur-, water- en milieuparagraaf. Het gaat om de thema's 'Agrarisch', 'Wonen en werken', 'Recreatie' en 'Cultuurhistorie en archeologie'.

## 4.4.1 Thema Agrarisch

Agrariërs hebben in de afgelopen jaren te maken gekregen met een veelheid aan (nieuwe) regelgeving. Zo heeft de Verordening ruimte strengere regels opgelegd aan veehouderijen en zijn landelijk de regels met betrekking tot stikstofdeposities en fosfaatrechten aangescherpt.

## Subthema agrarische bedrijven

## a. Differentiatie agrarische bedrijven

Het bestemmingsplan kent evenals de Verordening ruimte een differentiatie in de agrarische bedrijven. Deze zijn achtereenvolgens:

- 1. (vollegronds)teeltbedrijven;
- 2. veehouderijen;
	- grondgebonden veehouderijbedrijven;
	- niet-grondgebonden veehouderijbedrijven, zijnde intensieve veehouderijen;
- 3. glastuinbouwbedrijven;
- 4. overige agrarische bedrijven.

Voor elk van deze bedrijfstypes zijn overeenkomstig de Verordening ruimte aparte regelingen opgenomen in dit bestemmingsplan. In artikel 1 van de regels zijn de verschillende bedrijven nader gedefinieerd.

## b. Toekenning bouwvlakken

De omvang van de bouwvlakken van agrarische bedrijven is afgestemd op de aard, omvang en behoefte van het bedrijf en de aard van de omgevingskwaliteiten. In dit plan zijn hierin geen wijzigingen aangebracht, tenzij hiervoor separate planologische procedure zijn doorlopen. In principe mag binnen het hele bouwvlak worden gebouwd, echter is de omvang van bebouwing voor veehouderijen beperkt tot:

- 1. de gebouwen die op 21 september 2013 legaal aanwezig zijn of in uitvoering zijn;
- 2. de gebouwen die gebouwd mogen worden krachtens een voor 21 september 2013 verleende omgevingsvergunning;
- 3. de gebouwen die zijn gebaseerd op een vóór 21 september 2013 ingediende volledige en ontvankelijke bouwaanvraag die in overeenstemming is met het geldende bestemmingsplan.

De datum van 21 september 2013 is rechtsreeks overgenomen uit de provinciale Verordening ruimte.

#### c. Uitbreiding bouwvlakken

De ruimte voor uitbreiding van toegekende bouwvlakken hangt voor agrarische bedrijven, niet zijnde veehouderijbedrijven, met name af van de aard en de ligging van het bedrijf volgens de kaders van de Verordening ruimte. Er dient voor (vollegronds)teeltbedrijven en overige agrarische bedrijven voldaan te worden aan de kwaliteitsverbetering van het landschap.

Voor veehouderijbedrijven geldt het kader van de Nadere regels Verordening ruimte - Brabantse Zorgvuldigheidsscore Veehouderijen (BZV). Ontwikkelings-mogelijkheden via bouwvlakvergrotingen zijn beperkt mogelijk, mits voldaan wordt aan de nadere regels en er vanuit het bouwvlak geen toename van de bestaande stikstofdepositie op Natura 2000-gebieden ontstaat. Met de Handreiking vergunningverlening en bestemmingsplan (Vr2014 / BZV) van juni 2015 dient tevens rekening te worden gehouden.

Onlangs is een wijziging voor de BZV ter inzage gelegd. Aanleiding voor de wijziging is de tussentijdse evaluatie en het advies van BrabantAdvies van 2016, de aanpassing van de Verordening ruimte naar aanleiding van de mestdialoog en de aanpassing van de Verordening natuurbescherming. Met dit samenhangende pakket willen GS versneld naar een zorgvuldige veehouderij. De BZV is vereenvoudigd en de normscore gaat omhoog. Dat betekent dat bedrijven meer moeite zullen moeten doen om aan de BZV te kunnen voldoen.

Bij de meeste te doorlopen procedures (afwijken en wijzigen) is bepaald dat er vooraf een zorgvuldige dialoog moet worden gevoerd, gericht op het betrekken van belangen van omwonenden bij de planontwikkeling. De dialoog is er specifiek op gericht om in een vroegtijdig stadium (nog voordat het concrete plan vastligt) kennis te nemen van eventuele bezwaren, wensen en belangen van omwonenden zodat die bij de uitwerking kunnen worden betrokken. De omgeving is daarbij geen vastomlijnd begrip. Dit is sterk afhankelijk van de gewenste ontwikkeling en de effecten die daarmee gepaard gaan op de omgeving. Het is overigens niet zo dat partijen het altijd met elkaar eens moeten worden; het gaat er om dat inzicht bestaat in de wensen van de omgeving in relatie tot de mogelijkheden die de ondernemer heeft. De gemeente beslist of de dialoog op een (voldoende) zorgvuldige wijze is gevoerd.

Uit het planMER en de daarbij behorende Passende beoordeling op grond van de Wet natuurbescherming (Wnb) is gebleken dat de uitbreiding en bouw van veestallen mogelijk gevolgen kan hebben voor omliggende Natura 2000-gebieden. Aangezien de Wnb zegt dat een bestemmingsplan niet mag leiden tot negatieve effecten in Natura 2000-gebieden zijn hiervoor specifieke regels in de agrarische bestemmingen opgenomen. Het bestemmingsplan moet namelijk uitsluiten dat de bestaande stikstofdepositie op de omliggende Natura 2000-gebieden toeneemt.

Daarbij heeft de jurisprudentie in de afgelopen jaren duidelijk gemaakt dat een regeling waarbij de maximale ammoniakemissie per veehouderij wordt vastgelegd door de Raad van State aanvaardbaar wordt geacht.

Hiertoe is een regeling in het bestemmingsplan opgenomen, waarbij per veehouderij de bestaande diercategorieën en aantallen zijn vastgelegd en daarmee de bestaande stikstofdepositie (zie artikel strijdig gebruik bij de drie agrarische bestemmingen). Deze bestaande stikstofdepositie mag niet toenemen.

Bovendien kan een ondernemer er voor kiezen om een stal te slopen en nieuwbouw te plegen met een staltype dat minder ammoniak emitteert, waardoor de veebezetting nog uitgebreid kan worden. Daarnaast zijn uitbreidingen mogelijk binnen de drempelwaarde van het PAS.

Aanvullend biedt het bestemmingsplan de afwijkingsmogelijkheid om diercategorieën en/of aantallen binnen de bestaande gebouwen te wijzigen, mits er geen sprake is van een toename van de stikstofdepositie ten opzichte van de bestaande stikstofdepositie. Op basis van deze regeling kunnen negatieve effecten in omliggende Natura 2000 gebieden worden uitgesloten. Daarmee is het bestemmingsplan op dit onderdeel uitvoerbaar.

De bovenstaande regeling betekent niet dat de veehouderijen op slot worden gezet. Er geldt ook nog een wijzigingsbevoegdheid voor de ontwikkeling van veehouderijbedrijven. Naar aanleiding van het planMER zijn enkele bedrijven aangewezen die op perceelsniveau kunnen groeien. De maximale omvang van 1,5 hectare bouwvlak is, conform de regels van de Verordening ruimte, het uitgangspunt. Daarnaast dient vanuit het bedrijf verzekerd te zijn dat er geen sprake is van een toename van de bestaande stikstofdepositie. Door het bijvoorbeeld toepassen van emissiearme technieken is er dan zeker nog ontwikkelingsruimte.

Een verdere toename van de bestaande depositie is op basis van het bestemmingsplan niet toegestaan. De bereidheid bestaat om verzoeken hiervoor nader af te wegen. Hiervoor dient dan een afzonderlijke planologische procedure te worden doorlopen. Dit kan voor de meeste bedrijven via een wijzigingsplanprocedure.

#### d. Nieuwvestiging en omschakeling

In de Verordening ruimte wordt onder nieuwvestiging van een agrarisch bedrijf verstaan: vestiging op een locatie die volgens het geldende bestemmingsplan niet is voorzien van een (bouwvlak op een) bestaand bouwperceel. Nieuwvestiging is in de Verordening uitgesloten en wordt dus ook in dit plan niet mogelijk gemaakt.

In de Verordening ruimte wordt onder omschakeling verstaan het geheel of gedeeltelijk overstappen van de ene agrarische bedrijfsvorm naar de andere agrarische bedrijfsvorm. De regeling in het bestemmingsplan voor omschakeling (vervanging van één activiteit door een andere activiteit) van een agrarisch bedrijf richt zich op de omschakeling naar grondgebonden landbouw, dit is, onder voorwaarden, in principe altijd mogelijk. De omschakeling naar glastuinbouw en veehouderij is niet rechtstreeks toegestaan in dit plan. Hieraan ligt een breed en uitgebreid afwegingskader ten grondslag. Er zijn dus mogelijkheden, maar deze vragen een afzonderlijke afweging en maatwerk, buiten de kaders van dit plan.

Ditzelfde geldt voor de regeling voor een nevenactiviteit veehouderij. Ook hieraan zijn vanuit de Verordening dusdanig veel voorwaarden verbonden dat een algemene regeling niet werkbaar is. De bestaande nevenactiviteiten veehouderij zijn als zodanig aangeduid. Nieuwe nevenactiviteiten veehouderij kunnen alleen maar via maatwerk mogelijk gemaakt worden.

De omschakeling naar niet-agrarische bedrijvigheid is in het bestemmingsplan nader uitgewerkt op basis van nota van uitgangspunten in combinatie met de regeling voor niet-agrarische bedrijven uit de Verordening ruimte.

#### Subthema glastuinbouw

Vanuit het (provinciaal) ruimtelijke beleid is concentratie van kassen gewenst. In de gemeente Halderberge zijn geen locaties aangewezen waar de glastuinbouw ontwikkelingsmogelijkheden heeft. Voor de glastuinbouwbedrijven in de gemeente geldt dat deze uit kunnen breiden tot maximaal 3 ha netto glas op een bouwvlak van maximaal 4 ha.

## Subthema paardenhouderij

Paardenhouderijen worden onderverdeeld in 2 categorieën:

- productiegerichte paardenhouderij (agrarisch bedrijf)
- gebruiksgerichte paardenhouderij (agrarisch verwant bedrijf)

Bij productiegerichte paardenhouderijen gaat het om paardenhouderijen die in overwegende mate paarden houden ten behoeve van de vlees- of melkproductie of waar handelingen aan/met paarden worden verricht die primair gericht zijn op het voortbrengen, africhten en trainen en verhandelen van paarden.

Bij gebruiksgerichte paardenhouderijen gaat het om paardenhouderijen waar het rijden met paarden primair gericht is op de ruiter/amazone, bijvoorbeeld pensionstalling of manege.

## Subthema teeltondersteunende voorzieningen en kassen (TOV en TOK)

Het gebruik van TOV's is van belang voor verlenging van het seizoen, een meer gelijkmatige arbeidsverdeling en terugdringing van het gebruik van bestrijdingsmiddelen. Het kan consequenties hebben voor perceelsgebonden natuuren landschapswaarden. De toelaatbaarheid van deze voorzieningen moet worden afgewogen op basis van natuurlijke, landschappelijke en agrarische motieven.

#### Teeltondersteunende voorzieningen (TOV)

Er kan onderscheid worden gemaakt tussen permanente en tijdelijke teeltondersteunende voorzieningen. Permanente teeltondersteunende voorzieningen worden voor onbepaalde tijd gebruikt, zoals bakken op stellingen (aardbeien) en containervelden. Permanente voorzieningen mogen alleen binnen het bouwvlak worden opgericht. De uitstraling (ruimtelijke impact) en (economische) duurzaamheid van dit soort voorzieningen is dusdanig dat dit alleen op het bouwvlak thuis hoort. Als het bouwvlak te klein is om de permanente teeltondersteunende voorzieningen te realiseren kan een vergroting van het bouwvlak worden aangevraagd ten behoeve van de teeltondersteunende voorzieningen. In het bestemmingsplan kunnen aanduidingen worden aangegeven op het bouwvlak, waarbinnen de teeltondersteunende voorzieningen komen te liggen. Hierdoor worden de voorzieningen ruimtelijk geconcentreerd.

Naast permanente voorzieningen zijn er ook nog tijdelijke voorzieningen (onder andere folies, insectengaas, acryldoek, wandelkappen, schaduwhallen, hagelnetten). Onder tijdelijk wordt verstaan dat deze teeltondersteunende voorzieningen op dezelfde locatie gebruikt kunnen worden zolang de teelt dit vereist, met een maximum van ongeveer 6 maanden. Deze tijdelijke voorzieningen hebben een directe relatie met het grondgebruik. De oprichting van deze voorzieningen kan buiten het bouwvlak plaatsvinden. De impact van tijdelijke voorzieningen is namelijk minder dan van permanente voorzieningen. Op lokaal niveau moet een afweging plaatsvinden of de aanwezige waarden niet in het gedrang komen bij een tijdelijke voorziening. Dit kan het beste afgewogen worden door de gemeente. In de Verordening ruimte is daaromtrent geen regeling opgenomen.

Tijdelijke voorzieningen (folies, wandelkappen, hagelnetten e.d.) zijn buiten het bouwvlak toegestaan, hieraan is een passende maatvoering toegekend en wordt

rekening gehouden met aanwezige waarden. Daarbij is onderscheidt gemaakt in lage en hoge tijdelijke en overige teeltondersteunende voorzieningen. Lage tijdelijke en overige teeltondersteunende voorzieningen tot 2 meter zijn direct toegestaan binnen de bestemming 'Agrarisch' en 'Agrarisch met waarden – Landschapswaarden'. Voor hoge tijdelijke en hogere overige teeltondersteunende voorzieningen tot 4,5 meter geldt een afwijkingsmogelijkheid. Voor het afwijken is als voorwaarde is opgenomen dat er geen sprake mag zijn van onevenredig nadelige effecten op de aanwezige landschapswaarden ingevolge de gebiedsbestemming. Binnen de bestemming 'Agrarisch met waarden – Natuur- en landschapswaarden' zijn tijdelijke en overige teeltondersteunende voorzieningen uitgesloten.

Er is in de regels onderscheid gemaakt tussen afwijkingen van bouwregels voor de gebouwde teeltondersteunende voorzieningen en de gebruiksregels voor het gebruik van de gronden voor voorzieningen welke niet worden aangemerkt als gebouw of bouwwerk.

#### Teeltondersteunende kassen (TOK)

Teeltondersteunende kassen zijn ondersteunende voorzieningen die een onderdeel zijn van de totale agrarische bedrijfsvoering van een (vollegronds)teeltbedrijf of boomkwekerij. Ze worden gebruikt om de bedrijfsvoering te optimaliseren en om in te spelen op de toename van eisen van marktpartijen en de exportgerichtheid van de tuinbouwsector. Onder een kas wordt verstaan een agrarisch bedrijfsgebouw waarvan de wanden en het dek voornamelijk bestaan uit glas of een ander lichtdoorlatend materiaal en dat dient voor de productie van gewassen onder geconditioneerde klimaatomstandigheden. Schuurkassen en permanente tunnel- of boogkassen (> 1,5 m) worden beschouwd als een kas.

TOK's zijn alleen toegestaan binnen het bouwvlak. Binnen bouwvlakken is maximaal 1.000 m² toegestaan. Voor de bouw van meer dan 1.000 m² aan TOK's binnen agrarisch bouwvlakken, niet zijnde glastuinbouwbedrijven, is onder voorwaarden afwijking mogelijk tot een oppervlakte van maximaal 5.000 m².

#### Subthema verbrede landbouw en nevenfuncties bij agrarische bedrijven

In het kader van verbrede plattelandsontwikkeling worden, door middel van afwijking, verschillende verbrede landbouwactiviteiten en nevenfuncties toegelaten binnen het agrarisch bouwvlak bij agrarische bedrijven. Een nevenfunctie is een vorm van semiof niet-agrarische bedrijvigheid, opslag (geen buitenopslag) of recreatie naast de agrarische hoofdfunctie. Verbrede landbouw kan direct gerelateerd worden aan het in stand houden van het agrarisch bedrijf. Bijvoorbeeld agrotoerisme, agrarisch natuurbeheer, huisverkoop en zorgboerderijen.

De werkwijze met betrekking tot nevenfuncties bij agrarische bedrijven is vastgelegd in de gemeentelijke 'Gebiedsvisie voor bebouwingsconcentraties Halderberge'. De begrenzing van deze concentraties is van essentieel belang voor de ontwikkelingsmogelijkheden in het buitengebied. Deze begrenzing is onderbouwd in de visie bebouwingsconcentraties.

Bij cumulatie van diverse vormen van verbrede landbouw en/of nevenfuncties geldt een maximale oppervlakte van 2.000 m² in bebouwingsconcentraties en 1.000 m² in het overige buitengebied. Bij verbrede landbouw is bij bepaalde activiteiten ondergeschikte horeca toegestaan tot 50 m² met daarbij aansluitend een terras van maximaal 50 m². Productiegebonden detailhandel en detailhandel in streekgebonden producten bij een agrarisch bedrijf is, onder voorwaarden, direct toegestaan tot 100 m². Ook statische binnenopslag als nevenfunctie is direct toegestaan, met een maximale oppervlakte van 1.000 m².

#### Subthema hobbymatige agrarische activiteiten

Onder hobbymatige agrarische activiteiten wordt verstaan: het houden van dieren of het telen van gewassen voor educatieve of recreatieve doeleinden of uit liefhebberij. Hobbydieren of hobbymatig geteelde gewassen worden niet voor de productie of economisch gewin gehouden. Op gronden met een agrarische bestemming wordt het hobbymatig houden van dieren en het hobbymatig telen van gewassen mogelijk gemaakt.

#### Subthema agrarische bedrijfswoning(en)

Bestaande bedrijfswoningen zijn als zodanig bestemd. Ten behoeve van een agrarisch bedrijf is in principe één zelfstandige agrarische bedrijfswoning toegestaan van 750 m³. De huidige moderne bedrijfsvoering van het agrarisch bedrijf maakt de realisatie van een nieuwe tweede bedrijfswoning steeds minder noodzakelijk. Een terughoudend beleid met betrekking tot tweede bedrijfswoningen wordt ook ingegeven door het feit, dat in het verleden tweede bedrijfswoningen vaak zijn afgesplitst van het bedrijf en daardoor feitelijk burgerwoningen zijn geworden. Ook in de provinciale Verordening ruimte is dit inzicht verwerkt, tweede bedrijfswoningen zijn hierin uitgesloten.

Bij alle (bedrijfs)woningen is het uitoefenen van een aan-huis-verbonden beroep of bedrijf toegestaan tot een oppervlakte van 100 m². Verder zijn bij bedrijfswoningen bijbehorende bouwwerken (voor privédoeleinden) toegestaan, waarbij de oppervlakte afhankelijk is van de grootte van het bebouwingsgebied.

#### Spuitvrije zones

Bij uitbreiding van fruitteelt of akkerbouw en bouw van nieuwe woningen dient rekening te worden gehouden met voldoende afstand tussen de agrarische vollegrondsteelt activiteiten en omliggende woningen. Dit in verband met het gebruik van gewasbeschermingsmiddelen en ter bescherming van het woon- en leefklimaat in omliggende woningen. Hiervoor geldt geen wettelijk aan te houden afstand. Op basis van jurisprudentie wordt voor een spuitzone een afstand van 50 meter in het algemeen als uitgangspunt genomen. In het voorliggende bestemmingsplan is de keuze gemaakt om geen nadere regeling op te nemen om de volgende redenen:

- 1. De bouw van nieuwe woningen is in het bestemmingsplan niet mogelijk, waardoor een nadere afweging tussen de gevoelige functie 'wonen' en het gebruik van gewasbeschermingsmiddelen niet hoeft plaats te vinden.
- 2. Er is een wijziging van het Activiteitenbesluit in voorbereiding. Daarin worden regels voor het gebruik van gewasbeschermingsmiddelen opgenomen. Een nadere regeling in het bestemmingsplan is daarom overbodig.

## 4.4.2 Thema's Werken en Wonen

## Subthema niet-agrarische bedrijven

Binnen de niet-agrarische bedrijven is onderscheid gemaakt tussen agrarisch verwante bedrijven, agrarisch-technische hulpbedrijven en niet-agrarische bedrijven. Binnen de bestemming 'Bedrijf' zijn bedrijven in de milieucategorieën 1 en 2 toegestaan alsmede agrarisch verwante en agrarisch technische hulpbedrijven in categorie 3.1, alsmede het bedrijf dat is aangeduid op de verbeelding.

Voor een uitbreiding van de bebouwde oppervlakte binnen het bestemmingsvlak van bestaande bedrijven is een wijzigingsbevoegdheid opgenomen:

| agrarisch verwante bedrijven en    | max. uitbreiding van 25% van het |  |  |
|------------------------------------|----------------------------------|--|--|
| agrarisch-technische hulpbedrijven | toegestane bebouwde oppervlakte  |  |  |
| overige niet-agrarische bedrijven  | max. uitbreiding van 15% van het |  |  |
|                                    | toegestane bebouwde oppervlakte  |  |  |

#### Subthema Vrijkomende Agrarische Bedrijfsgebouwen (VAB-beleid)

Door de beëindiging van agrarische bedrijven zullen agrarische bedrijfsgebouwen leeg komen te staan. Bij vrijkomende agrarische bedrijfsbebouwing (VAB) gaat de voorkeur uit dat een ander agrarisch bedrijf zich vestigt op de vrijkomende locatie. Steeds vaker zien we dat hergebruik door een agrarisch bedrijf niet meer mogelijk is omdat gronden zijn verkocht of stallen zijn verouderd. Daarom kan ook hergebruik ten behoeve van een andere functie plaatsvinden, zoals wonen, zorgvoorzieningen, recreatie en toerisme, zakelijke dienstverlening, alsmede training en opleiding. Kleinschalige bedrijvigheid (milieucategorie 1 en 2 VNG lijst Bedrijven en milieuzonering 2009) kan worden afgewogen. Bestaande waarden mogen niet worden aangetast, de bouwmassa mag niet toenemen, de verkeersafwikkeling mag niet onevenredig worden belast en de VAB mag geen belemmeringen opleveren voor nabijgelegen agrarische bedrijven.

Voorafgaand aan het toelaten van nieuwe functies binnen VAB's dient te worden bezien of handhaving van de agrarische bestemming mogelijk is. Mocht dit niet mogelijk zijn, dan kan invulling worden gegeven aan hetgeen is opgenomen in dit plan. Uitgangspunt hierbij is dat eventuele nieuwe ruimtelijke en functionele ontwikkelingen moeten bijdragen aan een stedenbouwkundige en landschappelijke verbetering van de situatie.

De regeling voor het wijzigen van een agrarische functie (met bijbehorend bouwvlak) naar een niet-agrarische functie is gebaseerd op de Verordening ruimte. De omvang van het bouwvlak moet, afhankelijk van de toekomstige functie, worden teruggebracht. Dit is door middel van een wijzigingsbevoegdheid in de regels vastgelegd.

Daarnaast is er een wijzigingsbevoegdheid opgenomen die het mogelijk maakt om een VAB om te zetten naar de bestemming 'Wonen'. Daarbij moet het bestemmingsvlak rondom de voormalige bedrijfswoning teruggebracht worden van minimaal 1 hectare naar maximaal 1.500 m² en dient overtollige bebouwing gesloopt te worden tot maximaal 200 m². Ook dient aangesloten te worden op de voorwaarden uit de regionale notitie 'Afsprakenkader Kwaliteitsverbetering van het landschap in de

regio West-Brabant'. Dit betreft een ontwikkeling in categorie 1, waarbij geen extra inspanning is vereist.

Tevens is er een wijzigingsbevoegdheid opgenomen voor bestemmingswijziging van de agrarische bestemmingen naar 'Wonen' met de specifieke aanduiding 'VAB'. Hierbij dient zorgvuldig ruimtegebruik te worden toegepast en mag het bestemmingsvlak maximaal 5000 m² bedragen, waarbij maximaal 500 m² aan voormalige agrarische bedrijfsbebouwing is toegestaan, mits er sprake is van een doelmatig gebruik. Tevens dient hier aangesloten te worden op de voorwaarden uit de hiervoor genoemde regionale notitie voor kwaliteitsverbetering van het landschap. Vooralsnog betreft dit een ontwikkeling in categorie 2, waarbij landschappelijke inspanning is vereist.

#### Subthema Nieuwe Economische Dragers (NED)

Nieuwe Economische Dragers zijn mogelijk als ze bijdragen aan de vitalisering van het landelijk gebied. In het buitengebied kunnen onder bepaalde voorwaarden nieuwe economische dragers een plek krijgen, zoals Ruimte-voor-Ruimte woningen (Roodvoor-Rood), nieuwe landgoederen (Rood-voor-Groen) en recreatieve poorten. Specifieke ontwikkelingen vragen om een specifieke aanpak waarbij buitenplans maatwerk kan worden geleverd. Dit zal geregeld worden via een separate ruimtelijke procedure, mede in relatie tot het ruimtelijk beleid van de SVRO en de Verordening ruimte.

#### Subthema mantelzorg

Het Besluit omgevingsrecht (Bor) maakt het mogelijk om mantelzorg te realiseren bij (bedrijfs)woningen in het buitengebied. Mantelzorg is daarbij mogelijk binnen de bestaande regeling voor bijbehorende bouwwerken. Daarnaast is het mogelijk om in het achtererfgebied bij elke woning in het buitengebied een tijdelijke unit van maximaal 100 m² te plaatsen. De noodzaak tot mantelzorg moet altijd aangetoond kunnen worden.

De regeling in het Besluit omgevingsrecht wordt ruim genoeg geacht, zodat het bestemmingsplan hier geen verdere mogelijkheden voor biedt.

#### Subthema huisvesting seizoensarbeiders

Voor de tijdelijke huisvesting (maximaal 9 maanden) van seizoensarbeiders staat de gemeente deze via een afwijking tijdelijk toe in stacaravans of andere verblijfseenheden op het erf. Logies in de eigen bedrijfswoning is direct toegestaan. Het verbouwen van eigen bedrijfsgebouwen ten behoeve van bewoning acht de gemeente niet wenselijk vanuit de optiek van handhaving. Wel kan via een afwijking toestemming verleend worden voor het gebruik van bedrijfsgebouwen voor tijdelijke bewoning door seizoensarbeiders. Er wordt huisvesting ten behoeve van maximaal 50 werknemers toegestaan.

## Subthema burgerwoningen

De provincie laat de normstelling voor burgerwoningen tegenwoordig over aan de gemeente. De gemeente Halderberge gaat voor een woning uit van een rechtstreekse norm van 750 m³ (exclusief ondergrondse ruimten, zoals kelders) en voor een bijbehorend bouwwerk van een norm van 100 m². Percelen met een bebouwingsgebied van meer dan 900 m² mogen volgens de Bor maximaal 150 m² aan bijbehorende bouwwerken hebben. Dit is tevens vastgelegd in het bestemmingsplan. Indien de bestaande oppervlakte van een bestaand legaal opgericht bijbehorend bouwwerken groter is dan deze maat is de bestaande oppervlakte de maximaal toelaatbare maat. Middels een wijzigingsbevoegdheid is het mogelijk om de maximale oppervlakte aan bijbehorende bouwwerken te vergroten, mits wordt voldaan aan de regionale notitie 'Afsprakenkader Kwaliteitsverbetering van het landschap in de regio West-Brabant', zoals deze als bijlage bij de regels is gevoegd.

Bestemmingsvlakken met de bestemming 'Wonen' kunnen middels een wijzigingsprocedure van vorm worden veranderd of worden vergroot tot maximaal 1.500 m². In de Nota van Inspraak en Overleg én in de zienswijzennota zijn algemene hoofdstukken opgenomen waar de totstandkoming van woonvlakken is gemotiveerd en beschreven.

## Subthema aan huis gebonden beroepen en/of bedrijven

Bij alle (bedrijfs)woningen is het uitoefenen van een aan huis gebonden beroep toegestaan tot een oppervlakte van 100 m².

## 4.4.3 Thema Recreatie

Recreatiebedrijven en recreatieterreinen zijn bestemd als 'Recreatie', eventueel met de toevoeging verblijfsrecreatie, dagrecreatie, kampeerboerderij etc. De toegestane goot- en bouwhoogte en oppervlakte van gebouwen is vermeld op de verbeelding.

De recreatieparken aan de Oude Antwerpsepostbaan hebben een afzonderlijke bestemming gekregen, gebaseerd op het vigerende bestemmingsplan en doorlopen ontwikkelingen.

Kleinschalige recreatieve ontwikkelingen zijn als volgt geregeld:

- Kleinschalig kamperen wordt direct, onder voorwaarden, toegestaan bij agrarische bedrijven tot maximaal 30 kampeermiddelen.
- Recreatieve voorzieningen, zoals kampeerboerderijen en groepsaccommodaties, zijn tot maximaal 500 m² enkel via afwijking toegestaan in bebouwingsconcentraties.
- Bed & breakfast wordt als nevenactiviteit toegestaan bij agrarische bedrijven en woningen tot maximaal 5 eenheden met een totale omvang van 100 m².

Recreatief medegebruik wordt mogelijk gemaakt binnen de verschillende gebiedsbestemmingen via de bestemmingsomschrijving.

## 4.4.4 Cultuurhistorie en archeologie

De in het plangebied aanwezige cultuurhistorische waarden dienen waar mogelijk in het bestemmingsplan beschermd te worden. De cultuurhistorische waarden van deze gebieden worden beschermd door middel van een functieaanduiding met bijbehorende beschermende regeling in de regels (onder andere omgevingsvergunningstelsel voor het uitvoeren van werken, geen bouwwerken zijnde, of van werkzaamheden).

In het plangebied is een aantal waardevolle archeologische gebieden aanwezig (terrein van zeer hoge archeologische waarde en/of archeologische monumenten). Deze zijn in het bestemmingsplan beschermd. Hiervoor is de dubbelbestemming 'Waarde – Archeologie 1' opgenomen. De gebieden met een hoge en middelhoge archeologische verwachtingswaarde hebben ook beide een dubbelbestemming met bijbehorende regeling gekregen. Voor deze gebieden is een omgevingsvergunningstelsel voor het uitvoeren van werken, geen bouwwerken zijnde, of van werkzaamheden opgenomen ter bescherming van indicatieve aanwezige waarden.

# **5 M.E.R.-PROCEDURE**

## **5.1 Inleiding**

Het onderhavige bestemmingsplan "Eerste herziening bestemmingsplan Buitengebied Halderberge" is planm.e.r.-plichtig omdat het bestemmingsplan het kader biedt voor eventuele Besluitm.e.r.(beoordelings)-plichtige activiteiten (bijvoorbeeld uitbreidingen van veehouderijen). In dit geval geldt op grond van de Wet milieubeheer (Wm), Besluitm.e.r., onderdeel D, categorie 14 dat voor het kaderstellend plan (het bestemmingsplan Eerste herziening bestemmingsplan Buitengebied Halderberge) een planMER opgesteld dient te worden.

## **5.2 Passende beoordeling**

Integraal onderdeel van dit planMER is een Passende beoordeling. Die is opgesteld omdat op voorhand niet uitgesloten kan worden dat de eerste herziening significant negatieve effecten veroorzaakt op de nabijgelegen Natura 2000-gebieden, zoals Hollands Diep, Krammer-Volkerak, Brabantse Wal, Biesbosch en Ulvenhoutse Bos.

Zowel de kaderstelling op grond van de Wet milieubeheer als de Passende beoordeling in het kader van de Wet natuurbescherming zorgen ervoor dat er voor dit plan een milieueffectrapport (PlanMER) moet worden opgesteld.

## **5.3 Hoofddoel planMER**

Het hoofddoel van dit PlanMER is het in beeld brengen van de maximale gevolgen van de geboden ontwikkelingsmogelijkheden die onderhavig bestemmingsplan op verschillende terreinen biedt. Dit is inclusief de ontwikkelruimte die via flexibiliteitsbepalingen geboden wordt (= worst case). De belangrijkste gevolgen die in beeld worden gebracht zijn de milieugevolgen van agrarische ontwikkelingen. Het gaat vooral om effecten op natuur, landschap, cultuurhistorie, archeologie, water, lucht en geurniveaus.

In onderhavig hoofdstuk wordt per fase van de m.e.r.-procedure de totstandkoming van het planMER beschreven. Allereerst is een Notitie reikwijdte en detailniveau opgesteld en zijn de kaders van de onderzoeksmethodiek voor de m.e.r.- procedure beschreven.

## **5.4 Toelichting Startnotitie**

In de Notitie reikwijdte en detailniveau van 19 mei 2015, ter visie gelegen van 21 mei 2015 tot en met 1 juli 2015, is globaal beschreven van welke activiteiten de milieueffecten zijn onderzocht en op welke wijze en tot welk detailniveau deze milieueffecten zijn beschreven. Daarnaast is in de notitie aangegeven op basis van welke scenario's de effecten zijn onderzocht. De notitie is als bijlage 5 bij onderhavige toelichting toegevoegd.

## **5.5 Toelichting planMER en relatie met het bestemmingsplan**

Met het planMER is inzichtelijk gemaakt of het onderhavige bestemmingsplan uitvoerbaar is op de planologisch relevante milieuthema's. Hoofdzakelijk gaat de uitvoerbaarheidstoets in op het milieuthema stikstof. Dit is het belangrijkste thema doordat de huidige achtergronddepositie vrijwel overal en voor alle Natura 2000 gebieden hoger is dan de kritische depositiewaarde van tenminste de meest gevoelige habitattypen. Veehouderijen zijn hoofdzakelijk verantwoordelijk voor de hoogte van de achtergronddepositie. Met het planMER is inzichtelijk gemaakt vanaf welk scenario een overeenkomstig artikel 3.1.6 Besluit ruimtelijke ordening uitvoerbaar bestemmingsplan ontstaat.

Ten aanzien van veehouderijen geldt dat met het bestemmingsplan de huidige situatie (feitelijk, bestaand, legaal) van veehouderijen kan worden vastgelegd en er zodoende een uitvoerbare situatie ontstaat. Bij het voorontwerp bestemmingsplan is ter kennisname een conceptversie van het planMER toegevoegd.

Het planMER is bij het ontwerpbestemmingsplan naar aanleiding van inspraak- en overlegreacties alsmede naar aanleiding van ambtshalve opmerkingen definitief gemaakt. In het planMER zijn extra rekenslagen gemaakt met scenario 3 (planalternatief) voor stikstof, op perceel- en bedrijfsniveau, in plaats van op gebiedsniveau. In plaats van het saldo van alle bedrijfsemissies als vertrekpunt te nemen voor één berekening, zijn nu de emissies per dierenverblijf en per bouwvlak inzichtelijk gemaakt. Maatwerk derhalve. Per dierenverblijf is de benodigde emissiereductietechniek vastgesteld. In het planMER is ook beschreven hoe wordt omgegaan met het rapport Veehouderij en Gezondheid Omwonenden van de RIVM van 5 juli 2016 inclusief de aanvullende studies uit juni 2017. Met de GGD is overleg gevoerd en gesproken over hun Handreiking veehouderij en gezondheid van maart 2016.

Om de uitvoerbaarheid van scenario 3 te waarborgen zijn planologische middelen ingezet om de huidige situatie vast te leggen. Immers als alle ontwikkelingsmogelijkheden worden gebruikt zijn negatieve effecten niet uit te sluiten.

Als gevolg hiervan is een gebruiksverbod opgenomen dat de bestaande stikstofdepositie niet mag toenemen conform bestaande dieraantallen en/of diercategorieën dan wel conform verleende vergunningen (NB-wet, Wnb-wet of Omgevingsvergunning).

Wel zijn er mogelijkheden om van het gebruiksverbod af te wijken via afwijkingsmogelijkheden voor het wijzigen van diercategorieën en dieraantallen, mits er geen sprake is van een toename van de stikstofdepositie ten opzichte van de bestaande stikstofdepositie of indien er sprake is van toename van de bestaande stikstofdepositie aantoonbaar gebruik wordt gemaakt van de beschikbare depositieruimte op basis van het Programma Aanpak Stikstof (PAS).

Verder is er een mogelijkheid geboden voor veehouderijen om het bouwvlak te vergroten tot 1,5 hectare via een wijzigingsbevoegdheid ex artikel 3.6 Wet ruimtelijke ordening. Voor deze wijzigingsbevoegdheid komen, in het kader van de uitvoerbaarheid van het bestemmingsplan overeenkomstig scenario 3 maar enkele bedrijven in aanmerking. Deze zijn als lijst opgenomen als bijlage bij de regels.

Voor de overige planologisch relevante milieuthema's blijkt dat het bestemmingsplan niet leidt tot belemmeringen en dat het plan daarmee uitvoerbaar is.

Voor meer diepgang wordt verder verwezen naar bijlage 5 waar het volledige planMER is opgenomen.

## **5.6 Reactie Commissie MER op planMER**

Het planMER, gehecht aan het ontwerpbestemmingsplan is voorgelegd aan de Commissie voor de milieueffectrapportage (Commissie m.e.r.) voor toetsing en advies. Deze commissie bepaalt niet of een project doorgaat; ze zegt niets over de wenselijkheid van een activiteit of een te kiezen alternatief. De Commissie kan aangeven wat er voor het milieueffectrapport onderzocht moet worden en of de informatie in het rapport juist en volledig is. Het bevoegd gezag kan op basis van het rapport het milieu volwaardig meewegen bij de besluitvorming over het project.

De hele werkgroep ging 31 mei 2017 op locatiebezoek om een goed beeld te krijgen van het voornemen, het plangebied en de relevante milieuaspecten. Het locatiebezoek is door de gemeente Halderberge georganiseerd in samenspraak met de secretaris van de werkgroep. Hierbij waren bestuurders, ambtenaren en inhoudelijke deskundigen aanwezig. Procedurele, inhoudelijke en bestuurlijke afwegingen kwamen aan de orde. Een eindgesprek over een concept-advies vond plaats op 3 juli 2017.

Het advies van de Commissie m.e.r. d.d. 11 juli 2017 luidt: "Het milieueffectrapport besteedt veel aandacht aan de gevolgen van stikstofdepositie voor kwetsbare natuur, onder andere in het Krammer-Volkerak, de Biesbosch en het Ulvenhoutse Bos. Het rapport maakt duidelijk dat veel agrarische bedrijven kunnen uitbreiden zonder nadelige gevolgen voor de natuur, mits daarbij stalmaatregelen worden getroffen die de uitstoot van stikstof beperken.

In het rapport is nog onvoldoende aandacht voor de gezondheidseffecten die kunnen ontstaan door uitstoot van fijn stof en geur bij uitbreiding van agrarische bedrijven. Ook ontbreekt er nog informatie over de effecten van het plan op de verschillende landschapstypen en de mogelijke maatregelen om negatieve effecten te voorkomen. De Commissie adviseert het milieueffectrapport op deze punten aan te vullen voordat de gemeente een besluit neemt over het bestemmingsplan".

Er bestaat geen eigenstandige bezwaar- of beroepsmogelijkheid bij een m.e.r. In bezwaar of beroep tegen het moederbesluit kan wel worden aangevoerd dat het milieueffectrapport niet aan de wettelijke inhoudseisen voldoet.

## **5.7 Aanvulling planMER na reactie commissie en zienswijzen**

 Naar aanleiding van het advies van de commissie (bijlage 7) is 5 september 2017 een Aanvulling op het planMER gemaakt op de onderdelen geur, fijn stof, gezondheid en landschappelijke waarden (bijlage 8). Aan dit stuk is tevens een Aanvullende memo over de mogelijke effecten van de oprichting van windmolens ten aanzien ecologische en landschappelijke waarden gehecht. Uit de aanvulling planMER blijkt dat aanvullende maatregelen op het gebied van geur, fijn stof en gezondheid niet nodig zijn. Wel zijn er mitigerende maatregelen beschreven die het effect op de landschappelijke waarden kunnen voorkomen of verzachten. Immers negatieve effecten op de landschappelijke waarden zijn niet uit te sluiten als alle mogelijkheden die het plan biedt, gerealiseerd zouden worden. Om de mitigerende maatregelen te borgen, wordt voorgesteld via een ambtshalve wijziging in de planregels een toevoeging te maken en de nadere eisen-regeling aan te vullen met verwijzing naar het landschapsplan.

De Aanvulling planMER is volledigheidshalve ook kortgesloten met de GGD die in brede zin aandacht vraagt voor de gezondheidsaspecten. Gesproken is onder meer over geur, fijn stof, endotoxine. Aan de GGD is toegelicht dat het bestemmingsplan feitelijk voortborduurt op een plan uit 2011 en dat de mogelijkheden die in het bestemmingsplan worden geboden, passen binnen bestaande wet- en regelgeving zoals de Verordening ruimte. In het bestemmingsplan wordt voortdurend een belangenafweging gemaakt en voor de meeste ontwikkelingen is een afwijking- of wijzigingsprocedure noodzakelijk waarbij diverse milieucomponenten worden getoetst en de omgevingsdialoog voorop staat. Ook in een regulier vergunningtraject is het aspect gezondheid een aandachtspunt. In die zin wordt tegemoet gekomen aan het stappenplan, zoals de GGD die beschrijft in haar Handreiking veehouderij en volksgezondheid van maart 2016 De GGD kan zich in grote lijnen in het plan vinden en beseft dat de gemeente een belangenafweging maakt, waarbij gezondheid slechts één van die belangen is. Graag echter zou de GGD meer aandacht willen voor het aspect gezondheid, en striktere regels zien dan de huidige wet- en regelgeving. In elk geval zal de GGD, indien relevant, in de toekomst vaker en sneller betrokken worden bji planvorming, bijvoorbeeld tijdens het wettelijke vooroverleg.

In de zienswijzennota is aangegeven hoe wordt omgegaan met zienswijzen die op de planMER betrekking hebben. De zienswijzen zijn niet separaat aan de Commissie m.e.r. voor advisering voorgelegd.

De Aanvulling planMER is niet afzonderlijk aan de Commissie m.e.r. voorgelegd nu dit commissieadvies helder was én aan de resterende vragen wordt tegemoet gekomen. Een aangevuld advies is ook niet voorgeschreven.

# **6 PLANSYSTEMATIEK**

## **6.1 Uitgangspuntenplansystematiek**

Dit bestemmingsplan bevat verschillende elementen, waaronder het beschermen van waarden en het vastleggen van functies. Het plan legt de bestaande situatie waar nodig vast en geeft toekomstige (kleinschalige) ontwikkelingen waar mogelijk de ruimte. Nieuwe ontwikkelingen kunnen via een omgevingsvergunning voor het afwijken of wijziging plaatsvinden, afhankelijk van de aard en zwaarte, en er is rekening gehouden met de actuele waarden in het plangebied.

Er zijn keuzes gemaakt voor de uitwerking en doorvertaling van de essentiële onderdelen van het ruimtelijk beleid voor het buitengebied, waaronder de provinciale Verordening ruimte. Er is uitgegaan van bestaand beleid en vervolgens gekeken naar het actuele grondgebruik, natuur- en/of landschapswaarden en milieueffecten op omliggende Natura 2000-gebieden. Dit leidt tot de volgende gebiedsbestemmingen en enkelbestemmingen.

## **6.2 Gebiedsbestemmingen en waarden**

De basis voor de zonering van de gebiedsbestemmingen is gevormd door de structuren zoals opgenomen in de Verordening ruimte. De Verordening kent vier structuren:

- Bestaand stedelijk gebied
- Natuur Netwerk Brabant
- Groenblauwe mantel
- Gemengd landelijk gebied

Vervolgens is gekeken naar de voormalige bestemmingsplannen, het actuele grondgebruik en naar de actuele natuur- en/of landschapswaarden. Uiteindelijk leidt deze analyse tot een gebiedsbestemming al dan niet in combinatie met een structuur.

## 6.2.1 Natuur Netwerk Brabant

Vanuit de Verordening ruimte zijn het Natuur Netwerk Brabant (NNB) en Ecologische Verbindingszones (EVZ) doorvertaald in het plan. De NNB is als zodanig aangeduid. De NNB is beschermd in de regels door middel van de bestemmingen 'Natuur', 'Water', 'Agrarisch met waarden' en de gebiedsaanduidingen 'Natuur Netwerk Brabant' en 'ecologische verbindingszone'.

#### 6.2.2 Groenblauwe mantel

De groenblauwe mantel vormt het gebied tussen het NNB en het landelijk gebied, alsook het stedelijk gebied. De mantel beschermt het NNB en zorgt voor verbinding met het omliggende gebied. De groenblauwe mantel bestaat overwegend uit multifunctioneel landelijk gebied met grondgebonden landbouw. Het beleid in de groenblauwe mantel is gericht op het behoud en vooral de ontwikkeling van natuur, watersysteem en landschap. De groenblauwe mantel heeft op de plankaart een specifieke aanduiding gekregen. In de planregels is middels een specifieke regeling gewaarborgd dat de waarden in het gebied worden behouden en bij ontwikkelingen worden versterkt.

## 6.2.3 Gemengd landelijk gebied

## Agrarisch

Het overgrote deel van de landbouwgronden is in deze bestemming opgenomen. Landschappelijke waarden hebben in dit geval een meer algemeen karakter waarvoor een 'zwaardere bestemming' niet nodig is. Binnen de gebiedsbestemming 'Agrarisch' staat het agrarische gebruik (agrarische bedrijfsvoering en agrarische bedrijfsontwikkeling) centraal.

## Agrarisch met waarden - Landschapswaarden

Deze bestemming is van toepassing op agrarische gronden die worden gekenmerkt door specifieke landschappelijke waarden, zoals openheid en beslotenheid. In dit geval betreft dit met name aardkundige waarden en historisch-geografische waarden (uitgezonderd bospercelen en natuurgebieden). De betreffende gebieden zijn aangeduid op basis van luchtfoto, topografie, voormalige bestemmingsplannen, huidige cultuurhistorische en aardkundige waarden en de 'groenblauwe mantel' vanuit de Verordening ruimte. Ter behoud van de openheid is een extra gebiedsaanduiding opgenomen voor een groot deel van deze agrarische gronden met waarden.

#### Agrarisch met waarden – Natuur- en landschapswaarden

Deze bestemming betreft enkele verspreide landbouwgebiedjes in en aansluitend op bos- en natuurgebieden. Deze gebieden worden gekenmerkt door de agrarische functie en de aanwezigheid van kwetsbare (actuele) natuurwaarden zoals amfibieën, planten, struweel- en broedvogels. Onder deze gebiedsbestemming valt ook een natuurontwikkelingsgebied dat als zodanig is aangeduid. De gebieden met kwetsbare soorten en struweelvogels hebben ook een aparte aanduiding binnen deze gebiedsbestemming. Aan deze waarden is een omgevingsvergunning voor het aanleggen gekoppeld, afgestemd op de betreffende waarden.

## Agrarische bedrijven

De Verordening ruimte differentieert agrarische bedrijven naar aard van de bedrijfsvoering:

- (Vollegronds)teeltbedrijven;
- Grondgebonden veehouderij;
- Niet-grondgebonden veehouderij;
- Glastuinbouw;
- Overige agrarische bedrijven (bijvoorbeeld productiegerichte paardenhouderij).

Binnen de verschillende gebiedsbestemmingen zijn binnen het bouwvlak de agrarische bedrijven opgenomen.

#### **6.3 Enkelbestemmingen**

Door middel van deze enkelbestemmingen blijft de huidige situatie van deze terreinen gehandhaafd met op de functie en omgeving afgestemde ontwikkelingsmogelijkheden. Hiervoor zijn de diverse agrarische bestemmingen al besproken. Verder kent het plan nog andere niet-agrarische bestemmingen.

## Bedrijf

Deze bestemming is toegekend vanwege de bestaande bedrijvigheid op deze gronden. Het betreft hier bedrijvigheid, anders dan agrarische bedrijvigheid ofwel nietagrarische bedrijvigheid. De verschillende bedrijfsvormen zijn in één. bestemming geregeld. Ieder bedrijf is voorzien van bijbehorende maatvoering. Binnen de bestemming bedrijf zijn categorie 1 of 2 bedrijven toegestaan alsmede agrarisch verwante en agrarisch technische hulpbedrijven in categorie 3.1, indachtig de Verordening ruimte. De bestaande bedrijvigheid is voorzien van een specifieke aanduiding. Op locaties waar reeds bedrijven met een milieucategorie 3 of hoger zijn gevestigd, zijn deze feitelijk en limitatief bestemd.

## Bedrijf – Windturbine

Binnen deze bestemming zijn de in het plangebied reeds voorkomende windturbines opgenomen. In het plan worden geen nieuwe windturbines mogelijk gemaakt. .

## Bedrijventerrein

Het bedrijventerrein De Gorzen, aan de Mark, is in deze bestemming opgenomen. Deze bestemming is flexibeler wat betreft toegestane bedrijfsvormen en uitbreidingsmogelijkheden dan de bestemming 'Bedrijf' en sluit aan, bij de vigerende regeling voor het terrein.

## Cultuur en Ontspanning

Gronden en gebouwen met een culturele of ontspannende functie hebben deze bestemming toegekend gekregen. De verschillende voorzieningen zijn voorzien van een specifieke aanduiding.

## Detailhandel

Zelfstandige detailhandelsvestigingen vallen binnen deze bestemming. Ondergeschikte productiegebonden detailhandel of detailhandel in streekgebonden producten is toegestaan in de diverse agrarische bestemmingen. De diverse detailhandelsvestigingen zijn voorzien van deze aanduiding.

#### Groen

Deze bestemming is opgenomen voor bescherming van gebieden waar sprake is van landschappelijke inpassing of kwaliteitsverbetering van het landschap.

#### Horeca

Deze bestemming is toegekend aan de horecavestigingen binnen het plangebied. Er zijn aanduidingen opgenomen voor een specifieke functie.

## Kantoren

Aan bestaande zelfstandige kantoren is deze bestemming toegekend.

#### Maatschappelijk

Deze bestemming is toegekend aan gebouwen en gronden die een maatschappelijke functie hebben. Binnen het plangebied kunnen verschillende maatschappelijke functies aanwezig zijn. De verschillende terreinen zijn voorzien van een voor dat type terrein passende aanduiding.

#### Natuur

Deze bestemming is van toepassing op de gronden waar bospercelen en natuurgebieden aanwezig zijn en gronden die een onderdeel vormen van grotere bosen natuurcomplexen. Het betreft natuur en bos als onderdeel van het Natuur Netwerk Brabant, maar ook gebieden die daar buiten vallen. Door middel van deze bestemming wordt verzekerd dat de functies van bos en natuur gehandhaafd blijven en/of zich verder kunnen ontwikkelen. Ook het behoud van samenhangende landschappelijke waarden wordt door middel van deze bestemming gewaarborgd. De gebieden zijn begrensd op basis van luchtfoto's, topografische gegevens en het NNB, zoals dat onderdeel uitmaakt van de Verordening ruimte.

#### Recreatie

Deze bestemming is toegekend aan gronden die een recreatieve functie hebben (verblijfsrecreatie en dagrecreatie). Binnen het plangebied zijn verschillende recreatieve functies aanwezig, zoals de campings en een jachthaven. De verschillende terreinen zijn voorzien van een voor dat type terrein passende aanduiding.

#### Recreatie – Recreatiepark 1 en 2

De recreatieparken hebben een specifieke bestemming gekregen welke zo veel mogelijk is afgestemd op de regelingen uit het voormalige bestemmingsplan.

#### Sport

Binnen deze bestemming vallen een sportpark en een manege. Deze zijn voorzien van een aanduiding. Ondergeschikte horeca is toegestaan.

## Verkeer

Deze bestemming betreft de in het plangebied aanwezige (rijks- en provinciale) wegen en paden, evenals bijbehorende voorzieningen.

#### Verkeer – Luchthaven

Breda International Airport heeft een specifieke bestemming. Naast voorzieningen ten behoeve van het luchtverkeer zijn ook luchtvaartgerelateerde bedrijven toegestaan.

#### Verkeer – Railverkeer

De spoorlijnen Roosendaal-Breda en Roosendaal-Dordrecht lopen door het plangebied. Deze spoorlijnen met bijbehorende voorzieningen vallen binnen deze bestemming.

#### Water

Deze bestemming is toegekend aan het binnen het plangebied aanwezige grotere open wateren, met uitzondering van kanalen. Het water is als zodanig bestemd en vervult vaak meerdere functies (waterberging, recreatie, natuur). De categorie A leggerwaterlopen, grote beken, kanalen, grote vennen en plassen binnen het plangebied zijn bijvoorbeeld opgenomen in deze bestemming.

## Wonen

Deze bestemming betreft de verschillende burgerwoningen binnen het plangebied, niet zijnde (agrarische) bedrijfswoningen. Het betreft hier het hoofdgebouw en eventueel aangebouwde en/of vrijstaande bijbehorende bouwwerken. De bouwvlakken zijn op maat gemaakt en hebben een maximale oppervlakte van 1.500 m² indachtig het bestemmingsplan Revitalisering uit 2005. Een woning mag 750 m3 groot zijn. Aan/uitbouwen die tot een essentieel deel van de woning behoren, zoals keuken of badkamer, worden verrekend met de woninginhoud en niet met de maximale omvang van 150 m2 aan bijbehorende bouwwerken. De omvang aan bijbehorende bouwwerken is gerelateerd aan het Besluit omgevingsrecht.

#### **6.4 Dubbelbestemmingen**

In het bestemmingen komen ook meerdere dubbelbestemmingen voor; daar waar deze met de enkelbestemming samenvallen, gaat de dubbelbestemming vóór.

#### Leiding

Deze bestemming betreft de binnen het plangebied aanwezige ondergrondse leidingen. Het betreft hier een waterleiding, rioolleiding, een olieleiding en een gasleiding.

#### Leiding – Hoogspanningsverbinding

Binnen het plangebied lopen bovengronds een drietal hoogspanningsleidingen met zakelijke rechtstrook. Nieuwe hoogspanningsverbindingen worden binnen dit plan niet mogelijk gemaakt

#### Leiding - Buisleidingenstraat

Door het plangebied lopen gebundelde leidingenstroken. Deze stroken met bijbehorende belemmeringenzone wordt beschermd door deze dubbelbestemming voor onder andere aardgasleidingen, transportleidingen voor chemische stoffen, water, data en telecom.. De leidingen worden in de regels niet limitatief opgesomd om de gewenste flexibiliteit te behouden. Deze dubbelbestemming heeft voorrang op andere dubbelbestemmingen.

#### Waarde – Archeologie 1

Archeologische monumenten zijn voorzien van deze dubbelbestemming. De monumenten worden beschermd, doordat archeologisch onderzoek vereist is voordat mag worden gebouwd of werken/werkzaamheden mogen worden uitgevoerd.

#### Waarde – Archeologie 2 en 3

Gebieden met een hoge en middelhoge archeologische verwachtingswaarde zijn voorzien van deze dubbelbestemming. De mogelijk aanwezige archeologische

waarden worden beschermd doordat archeologisch onderzoek vereist is voordat mag worden gebouwd of werken mogen worden uitgevoerd, tenzij is aangetoond dat de bodem al dusdanig is geroerd dat er geen waarden meer aanwezig kunnen zijn.

#### Waterstaat – Regionaal waterbergingsgebied

De gronden binnen deze dubbelbestemming zijn mede bestemd voor tijdelijke opvang van het water. Om de waterbergende functie van de gronden te verzekeren is een bouwverbod, met afwijkingsmogelijkheid, opgenomen, evenals een omgevingsvergunning voor het aanleggen. De begrenzing is gebaseerd op de Verordening ruimte.

#### Waterstaat – Waterkering

Deze dubbelbestemming betreft de binnen het plangebied aanwezige waterkeringen en/of boezemkaden. De gronden zijn naast de overige aan de gronden gegeven bestemming bestemd voor waterkeringen.

De gronden mogen uitsluitend worden bebouwd ten dienste van de waterkering. Door middel van afwijking kunnen de gronden overeenkomstig de onderliggende bestemming worden bebouwd, hierbij dient de beheerder van de waterkering te worden gehoord. Daarnaast geldt dat voor het uitvoeren van werken, geen bouwwerken zijnde een omgevingsvergunning voor het aanleggen is vereist.

#### Diverse zoneringen

Voor diverse (milieu) relevante zaken zijn verschillende aanduidingen opgenomen in dit bestemmingsplan:

- 'aardkundig waardevol gebied': door de Verordening ruimte aangewezen aardkundig waardevol gebied van onvervangbare waarde;
- 'beperkingen veehouderij': ter vervanging van het eerdere extensiveringsgebied;
- 'cultuurhistorische waarden': voor behoud van cultuurhistorisch waardevolle of beeldbepalende bebouwing;
- 'landschappelijk open gebied': voor het behoud van de landschappelijke openheid van het agrarisch gebied;
- 'Natuur Netwerk Brabant': voor behoud, beheer, herstel of de duurzame ontwikkeling van de ecologische waarden en kenmerken van de onderscheiden gebieden;
- 'Natuur Netwerk Brabant ecologische verbindingszone': voor de verwezenlijking, behoud en beheer van een EVZ in de vorm van bebouwingsvrije stroken met beplanting en/of water, oevers en moeras ten behoeve van de ecologische infrastructuur met de bijbehorende natuur-, ecologische en hydrologische waarden;
- 'geluidzone industrie': ten behoeve de zonering van de bedrijventerreinen De Mark, De Gorzen, Vosdonk en Borchwerf II;
- 'geluidzone luchtvaartverkeer': drie aanduidingen ten behoeve van de 48, 56 en 70 dB(A)Lden-lijn vanwege luchtverkeer;
- 'Groenblauwe mantel': ter bescherming van de groenblauwe mantel.
- 'milieuzone boringvrije zone: ter bescherming van de kwaliteit van het grondwater
- 'luchtvaartverkeerzone 1 t/m 11': ten behoeve van het obstakelvrije (start- en landings)vlak met zijkanten in verband met het beschermingsgebied van in- en uitvliegfunnel van vliegtuigen. Hierbinnen mag de bouwhoogte van een bouwwerk niet meer bedragen dan de bouwhoogte die wordt verkregen door lineaire interpolatie van de in de regels opgenomen maatvoering (9,14 m – 109.14 m boven NAP);
- 'milieuzone grondwaterbeschermingsgebied': ten behoeve van de aangewezen gronden die mede zijn bestemd voor de bescherming van de grondwaterkwaliteit ten behoeve van de openbare drinkvoorziening;
- 'milieuzone waterwingebied': gronden mede bestemd voor de openbare drinkwatervoorziening en de instandhouding van het puttenveld ten behoeve van de waterwinning;
- 'reserveringsgebied waterberging': ter bescherming van het waterbergend vermogen van een gebied;
- 'veiligheidszone lpg': rondom lpg installaties bij tankstations waarvoor geldt dat in de betreffende zone de bouw van kwetsbare objecten, zoals bedoeld in het Besluit externe veiligheid inrichtingen, niet zijn toegestaan;
- 'veiligheidszone externe veiligheid buisleidingen': zone waarvoor geldt dat in de zone rond de leidingen geen (beperkt) kwetsbare objecten mogen worden opgericht;
- 'veiligheidszone externe veiligheid spoor': zone waarvoor geldt dat in de zone rond het spoor geen (beperkt) kwetsbare objecten mogen worden opgericht;
- 'veiligheidszone externe veiligheid weg': zone waarvoor geldt dat in de zone langs de A58 en A17 geen (beperkt) kwetsbare objecten mogen worden opgericht;
- 'veiligheidszone externe veiligheid luchthaven Seppe en veiligheidsgebied luchthaven Seppe': er zijn zone's opgenomen vanwege het actuele Luchthavenbesluit Seppe;
- 'vrijwaringszone windturbine': op de aangewezen gronden mogen, ongeacht het bepaalde in de afzonderlijke bestemmingen, geen bouwwerken worden opgericht.

## **6.5 Overige regels**

Het bestemmingsplan bevat onder meer ook algemene bouw-, gebruiks-, afwijkingsen wijzigingsregels, Zo is voorgeschreven hoe met bestaande afwijkende maatvoeringen moet worden omgegaan, welke regels bij vervangende nieuwbouw van woningen gelden, of er ondergronds mag worden gebouwd, of gebouwen voor de bouw van carnavalswagens mogen worden benut, wanneer getoetst moet worden aan de Kadernota parkeren 2017-2021 van 9 februari 2017, wanneer een Ruimte-voorruimte woning kan worden gerealiseerd, dat nadere eisen kunnen worden gesteld vanwege de diverse landschapstypen, welk gebruik in elk geval strijdig wordt geacht en tot slot in welke situaties het overgangsrecht van toepassing kan worden verklaard.

# **7 UITVOERBAARHEID BESTEMMINGSPLAN**

## **7.1 Inleiding**

Dit hoofdstuk bevat informatie over de uitvoerbaarheid van dit bestemmingsplan

#### **7.2 Vergunningverlening en handhaving**

Voor een goede vergunningverlening zijn transparante richtlijnen nodig hoe om te gaan met bouwvergunningen, omgevingsvergunning voor het aanleggen, afwijkingen, wijzigingen en eventueel afwijkingen. Met name de laatste categorie is lastig te benoemen. Een algemene richtlijn is dat de eerste jaren er in principe niet afgeweken wordt van het nieuwe plan tenzij er een noodzaak aanwezig is vanuit maatwerk. Voor de vergunningverlening zijn verordeningen van andere overheden ook van belang. Denk hierbij aan het ontgrondingenbeleid en de landschapsverordening, waterverordening en milieuverordening van de provincie en het waterbeleid (de keur) van het Waterschap. Van geval tot geval dient de relevante wet- en regelgeving van deze overheden in beeld te worden gebracht.

Het handhavingsbeleid van de gemeente is verwoord in eigen beleid. De beleidsvisie bevat het integrale handhavingsbeleid dat de gemeente Halderberge gaat voeren ten aanzien van de gemeentelijke handhavingstaken op het gebied van openbare orde en veiligheid, brandveiligheid, bouwen, milieu en ruimtelijke ordening.

Aan de hand van de bestaande wet- en regelgeving is een inventarisatie gemaakt van alle gemeentelijke handhavingstaken. Om te kunnen komen tot een adequate handhaving en een juiste prioritering is vervolgens een vertaalslag gemaakt aan de hand van het risicoafwegingsmodel 'DBC-Risico'. DBC staat voor Diagnose Behandel Combinatie. Dit risicomodel gaat er vanuit dat de prioriteit van een bepaalde handhavingstaak (ten opzichte van een andere handhavingstaak) wordt bepaald door de negatieve effecten die optreden indien op die overtreding niet of onvoldoende wordt gehandhaafd in combinatie met de kans dat een overtreding zal plaatsvinden. Hoe groter het negatieve effect van een overtreding en hoe groter de kans daarop, des te hoger komt de betreffende taak op de prioriteitenlijst te staan. Door op deze prioriterende wijze de uitvoering van de handhaving af te stemmen, kan doelmatig en kostenefficiënt worden gehandhaafd.

De huidige wet- en regelgeving – en dan met name de Wabo en het Bor - noodzaakt tot een integraal handhavingsbeleid en daarmee ook tot een integraal toezicht. Voor zover dat in praktijk nog niet of onvoldoende gebeurt, betekent dit dat de handhavende taken en het daarmee gepaard gaande toezicht van de verschillende handhavende instanties en vakdisciplines (nog beter) op elkaar dient te worden afgestemd. Dit vergt een hoge mate van coördinatie en het nastreven van eenduidigheid; zowel op het vlak van preventief als repressief toezicht.

De gemeente Halderberge bepaalt in de jaarlijkse uitvoeringsprogramma's welke zaken preventief en repressief worden opgepakt en zo ja, in welke mate. Deze keuze zal worden gemaakt op basis van:

- de mate waarin een (vermeende) overtreding zich leent voor repressief toezicht, zonder dat dit ten koste gaat van een adequaat handhavingsniveau c.q. uitvoerbaarheid van preventief toezicht en het rendement daarvan;
- de dan geldende politiek-maatschappelijke agenda;
- de beschikbare manuren (bij een tekort zullen er meer taken repressief worden opgepakt).

Ongeacht de in het uitvoeringsprogramma te maken indeling in preventief en repressief toezicht, kan te allen tijde tegen een overtreding worden opgetreden. In het geval er bij controles strijdigheden/overtredingen zijn geconstateerd, dienen er vervolgstappen gezet te worden. Er wordt dan echter niet klakkeloos overgegaan tot een sanctietraject. Als eerste vervolgstap wordt namelijk onderzoek gedaan naar de vraag of er omstandigheden zijn die, ondanks het beginselprincipe tot handhaving, noodzaken om van handhaving af te zien. In dat kader wordt er onderzoek gedaan naar de vraag of de strijdigheid/overtreding direct of op termijn te legaliseren is of dat er zich dringende omstandigheden voordoen die noodzaken tot gedogen. Pas indien is vastgesteld dat de omstandigheden tot legalisering of gedogen zich niet voordoen, wordt een sanctietraject ingezet langs de lijn die beschreven is in hoofdstuk 5 van het handhavingsbeleid. Daarbij dient overigens opgemerkt te worden dat de vraag of legalisering of gedogen aan de orde is opnieuw kan opspelen als er tijdens het sanctietraject gegevens bekend worden die de vraag om te legaliseren of gedogen tijdens het ingezette sanctietraject actueel maken.

## **7.3 Uitvoerbaarheid plan**

Een bestemmingsplan als zodanig is een planologisch juridisch kader. De maatschappelijke uitvoerbaarheid hangt in sterke mate af van het draagvlak voor de uitwerking van dit gemeentelijk ruimtelijk beleid voor het landelijk gebied. Het bestemmingsplan buitengebied Halderberge is opgesteld via een integraal, interactief planproces teneinde de vorming van draagvlak vanaf de start van het proces te waarborgen. Met betrekking tot deze eerste herziening heeft nader overleg met de verschillende belangenorganisaties plaatsgevonden.

Dit bestemmingsplan richt zich met name op de bescherming en het beheer van bestaande kwaliteiten en functies. Het betreft derhalve een beheergericht plan met (kleinschalige) ontwikkelingscomponenten. Het brengt voor de gemeente geen bijzondere kosten met zich en is derhalve economisch uitvoerbaar te achten. Eventuele planschaderisico's worden separaat bekeken op basis van specifieke verzoeken en bouwplannen. De gemeente acht het plan uitvoerbaar.

# **8 PROCEDURE BESTEMMINGSPLAN**

## **8.1 Inleiding**

Dit hoofdstuk bevat informatie over het planproces en de procedure van dit bestemmingsplan.

## **8.2 Proces**

Na besluitvorming door de Raad van State in 2013 heeft er binnen de gemeente(raad) eind 2011 een evaluatie van het doorlopen proces plaatsgevonden (quickscan). Op 30 oktober 2014 is reeds een budget voor de planherziening vastgesteld samen met een plan van aanpak. Direct daarna is een programma van eisen opgesteld en is de aanbesteding gestart. Een offerte is in januari 2015 ingediend. De opdrachtverlening vond plaats in maart 2015. Er is een stuurgroep ingesteld, waarin de verantwoordelijk wethouder zitting heeft, en een ambtelijke projectgroep. Er is geen klankborgroep betrokken geweest. De raad is waar nodig geïnformeerd. Ten tijde van het vooroverleg is het plan wel gepresenteerd aan enkele belangrijke betrokkenen zoals de provincie, BMF/IVN, ZLTO en het waterschap. Ook is er voor de belanghebbende inwoners en ondernemers een viertal inloopbijeenkomsten georganiseerd tijdens de inspraakperiode.

#### **8.3 Procedure**

Op 18 mei 2016 is omtrent het bestemmingsplan een vooraankondiging geplaatst in de Halderbergse Bode en de Staatscourant. De inspraakprocedure is bekend gemaakt in de Halderbergse Bode, de Staatscourant en de gemeentelijke website op 1 juni 2016. Bovendien is in het buitengebied aan bewoners en bedrijven een informatieve folder verspreid.

Met ingang van 2 juni 2016 heeft het voorontwerpbestemmingsplan gedurende 6 weken ter inzage gelegen. Tijdens deze periode (tot en met 13 juli 2016) kon een ieder een inspraakreactie indienen bij het college. Tevens zijn de diverse vooroverlegpartners geïnformeerd. De inspraak- en vooroverlegreacties hebben in sommige gevallen geleid tot een aanvulling en/of aanpassing van het plan. Deze wijzigingen zijn verwerkt in het ontwerpbestemmingsplan. De reacties zijn gezamenlijk behandeld in een Nota van Inspraak en Overleg, aan dit bestemmingsplan gehecht als bijlage 6. De vooroverlegreacties maken hiervan integraal onderdeel uit.

Met ingang van 18 mei 2017 heeft het ontwerpbestemmingsplan gedurende 6 weken ter inzage gelegen. Tijdens deze periode kon een ieder een zienswijze indienen bij de gemeenteraad van Halderberge. Tevens zijn diverse overlegpartners geïnformeerd. De zienswijzen hebben in sommige gevallen geleid tot een aanvulling en/of aanpassing van het plan. Deze wijzigingen zijn verwerkt in het vastgestelde bestemmingsplan als gewijzigd vastgesteld op 12 oktober 2017. Voor een overzicht van de zienswijzen en ambtshalve aanvullingen/aanpassingen van het plan als gevolg hiervan, wordt verwezen naar de zienswijzennota, die als separate bijlage 9 aan voorliggend plan is toegevoegd.