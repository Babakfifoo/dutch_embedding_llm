Wijzigingsplan Hogeveenseweg 47 te Nootdorp **Gemeente Pijnacker-Nootdorp Vastgesteld**

# Wijzigingsplan Hogeveenseweg 47 te Nootdorp **Gemeente Pijnacker-Nootdorp Vastgesteld**

| Rapportnummer:            | P01764_4                      |
|---------------------------|-------------------------------|
| IMRO-identificatienummer: | NL.IMRO.1926.wp200190099-4001 |
| Datum:                    | mei 2020                      |
| Opdrachtgever:            | Gemeente Pijnacker-Nootdorp   |
| Projectteam BRO:          | PZ (projectleider), TA, MvD   |
| Concept:                  | juni 2019                     |
| Onwerp:                   | november 2019, december 2019  |
| Vastgesteld:              | 12 mei 2020                   |
| Bron foto kaft:           | BRO                           |
| Beknopte inhoud:          | --                            |

BRO Hoofdvestiging Bosscheweg 107 5282 WV Boxtel T +31 (0)411 850 400 E info@bro.nl

# **Inhoudsopgave** pagina **1.INLEIDING 3** 1.1Aanleiding 3 1.2Plangebied 3 1.3Vigerend bestemmingsplan 4 1.4Leeswijzer 5 **2.PLANBESCHRIJVING 6 3.BELEIDSKADER 7** 3.1Rijksbeleid 7 3.1.1 Structuurvisie Infrastructuur en Ruimte (SVIR) 7 3.1.2 Besluit algemene regels ruimtelijke ordening (Barro) 7 3.1.3 Ladder voor duurzame verstedelijking 8 3.2Provinciaal beleid 8 3.2.1 Omgevingsvisie en Omgevingsverordening Zuid-Holland 8 3.3Gemeentelijk beleid 10 **4.OMGEVINGSASPECTEN 12** 4.1Verkeer en parkeren 12 4.1.1 Toetsingskader 12 4.2Geluid 12 4.2.1 Toetsingskader 12 4.3Luchtkwaliteit 14 4.3.1 Toetsingskader 14 4.4Bedrijven en milieuzonering 14 4.4.1 Toetsingskader 14 4.5Externe veiligheid 16 4.5.1 Toetsingskader 16 4.6Ecologie 27 4.6.1 Toetsingskader 27 4.7Bodem 29 4.7.1 Toetsingskader 29 4.8Water 32 4.8.1 Toetsingskader 32

4.9Archeologie 36 4.9.1 Toetsingskader 36 4.10Cultuurhistorie 37

- 

| 4.10.1 Toetsingskader                                      | 37 |
|------------------------------------------------------------|----|
| 4.11Toetsing Besluit m.e.r. / Vormvrije m.e.r.-beoordeling | 37 |

| 5.JURIDISCHE PLANOPZET      | 38 |
|-----------------------------|----|
| 5.1Inleiding                | 38 |
| 5.2Toelichting op de regels | 38 |

| 6.UITVOERBAARHEID                    | 40 |
|--------------------------------------|----|
| 6.1 Economische uitvoerbaarheid      | 40 |
| 6.2 Maatschappelijke uitvoerbaarheid | 40 |
| 6.2.1 Vooroverleg                    | 40 |
| 6.2.2 Vaststellingsprocedure         | 41 |

#### **SEPARATE BIJLAGEN**

Bijlage 1: Akoestisch onderzoek

Bijlage 2: Archeologisch onderzoek

Bijlage 3: Quickscan flora en fauna

Bijlage 4: Verkennend en nader milieukundig (asbest)bodemonderzoek

Bijlage 5: Nota van beantwoording zienswijze en vooroverlegreacties

**Toelichting**

# **1. INLEIDING**

# **1.1 Aanleiding**

Initiatiefnemers zijn voornemens om op de bedrijfsgronden langs de Hogeveenseweg 47 te Nootdorp een nieuwe woning te realiseren. In het bestemmingsplan '-Gravenhout, Geerweg en omgeving' is een wijzigingsbevoegdheid opgenomen waarmee de gronden met de bestemming 'Bedrijf' kunnen worden gewijzigd naar de bestemming 'Wonen'. Het vigerende bestemmingsplan biedt in de wijzigingsbevoegdheid de mogelijkheid voor het realiseren van 2 woningen. In onderhavige wijzigingsplan wordt enkel 1 één woning mogelijk gemaakt. Derhalve zal een deel van de bestemming 'Bedrijf' en de wijzigingsbevoegdheid gehandhaafd blijven.

# **1.2 Plangebied**

Het plangebied bevindt zich ten zuiden van de kern Nootdorp en ten noorden van de plaats Pijnacker. Op circa 600 meter ten oosten van het plangebied ligt het glastuingebouwgebied Noukoop van de gemeente Pijnacker-Nootdorp. In figuur 1.1 en 1.2 is de globale ligging van het plangebied en begrenzing van het plangebied weergegeven.

Figuur 1.1: Globale ligging plangebied en omgeving.

Figuur 1.2: globale ligging plangebied.

# **1.3 Vigerend bestemmingsplan**

Ter plaatse van het plangebied geldt het bestemmingsplan ''s-Gravenhout, Geerweg en omgeving'. Voor het plangebied geldt de bestemming 'Bedrijf' en de dubbelbestemmingen 'Waarde – Archeologie 2' met een functieaanduiding 'bedrijf van categorie 2'. Daarnaast is voor de wijzigingsbevoegdheid de gebiedsaanduiding 'wetgevingszone – wijzigingsgebied 7' opgenomen. Dit wijzigingsplan is gebaseerd op de wijzigingsbevoegdheid die in het vigerend bestemmingsplan is opgenomen. In artikel 27.4.7 van de regels is een wijzigingsbevoegdheid opgenomen die het mogelijk maakt dat binnen de gebiedsaanduiding 'wro-zone – wijzigingsgebied 7' de bestemming wordt gewijzigd naar de bestemming 'Wonen' voor de bouw van maximaal 2 woningen. De wijzigingsbevoegdheid bevat regels die bij het wijzigen zelf en in het nieuwe wijzigingsplan in acht dienen te worden genomen.

Figuur 1.3: Uitsnede vigerend bestemmingsplan.1

 1 Op het perceel Laakweg 3 is thans een wijzigingsplan vastgesteld (niet op figuur te zien).

# **1.4 Leeswijzer**

Na dit inleidende hoofdstuk volgt hoofdstuk 2 waarin een beschrijving van het plan is opgenomen. De daaropvolgende hoofdstukken vormen de verantwoording van de ontwikkeling die dit wijzigingsplan mogelijk maakt. In hoofdstuk 3 wordt het Rijks-, provinciaal-, regionaal- en gemeentelijk beleid beschreven. In hoofdstuk 4 wordt inzicht gegeven in diverse planologische aspecten die van belang zijn voor het voorliggende wijzigingsplan. In hoofdstuk 5 is de juridische toelichting op de planopzet gegeven. In het laatste hoofdstuk komt de financiële en maatschappelijke uitvoerbaarheid aan de orde.

# **2. PLANBESCHRIJVING**

Het perceel Hogeveenseweg 47 te Nootdorp betreft een woonperceel met daarbij een naastgelegen bedrijfsperceel. In de huidige situatie heeft de bestaande woning een woonbestemming. Op het bedrijfsperceel staan nog enkele schuren en bedrijfsgebouwen.

Figuur 2.1: huidige situatie plangebied.

Initiatiefnemer is voornemens om een nieuwe woning te realiseren naast de bestaande bedrijfsschuur. Hierbij zal de bestaande hooiberg en een gedeelte van de schuur worden gesloopt. De woning zal worden ontsloten via de Hogeveenseweg (zie ook figuur 2.2).

Figuur 2.2: schets nieuwe situatie.

# **3. BELEIDSKADER**

In dit hoofdstuk wordt het beleidskader dat relevant is voor het plan toegelicht en wordt het plan hieraan getoetst. Er is sprake van een doorwerking van beleid dat is vastgesteld op verschillende niveaus van bestuur.

# **3.1 Rijksbeleid**

## **3.1.1 Structuurvisie Infrastructuur en Ruimte (SVIR)**

In de Structuurvisie Infrastructuur en Ruimte, vastgesteld op 13 maart 2012, staan de plannen van de rijksoverheid ten aanzien van aspecten op het gebied van ruimte en mobiliteit. Het Rijk streeft naar een concurrerend, bereikbaar, leefbaar en veilig Nederland. Om dit te kunnen bewerkstelligen laat het Rijk de ruimtelijke ordening meer over aan de decentrale overheden (provincie en gemeenten) en komt de gebruiker centraal te staan. Tevens werkt het Rijk aan een eenvoudigere regelgeving. Hierdoor neemt de bestuurlijke drukte af en ontstaat er ruimte voor regionaal maatwerk.

Het Rijk blijft verantwoordelijk voor het systeem van ruimtelijke ordening. Daarnaast kan een rijksverantwoordelijkheid aan de orde zijn indien:

- een onderwerp nationale baten en/of lasten heeft en de doorzettingsmacht van provincies en gemeenten overstijgt, bijvoorbeeld het reserveren van ruimte voor militaire activiteiten en het stellen van opgaven in de stedelijke regio's rondom de mainports, brainports, greenports en valleys;
- over een onderwerp internationale verplichtingen of afspraken zijn aangegaan, bijvoorbeeld het stimuleren van biodiversiteit, duurzame energie, watersysteemherstel of het beschermen van werelderfgoed;
- een onderwerp provincie- of landsgrensoverschrijdend is en ofwel een hoog afwentelrisico kent ofwel in beheer bij het Rijk is. Bij dit laatste gaat het bijvoorbeeld om de hoofdnetten van weg, spoor, water en energie, maar ook de bescherming van gezondheid van inwoners is op rijksniveau relevant.

Het Rijk kiest drie doelen om Nederland concurrerend, bereikbaar, leefbaar en veilig te houden voor de middellange termijn (2028):

- het vergroten van de concurrentiekracht van Nederland door het versterken van de ruimtelijk-economische structuur van Nederland;
- het verbeteren en ruimtelijk zeker stellen van de bereikbaarheid waarbij de gebruiker voorop staat;
- het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

#### *Conclusie*

Onderhavig initiatief kan niet gezien worden als een ontwikkeling waarbij nationale belangen gemoeid zijn. De Structuurvisie Infrastructuur en Ruimte heeft dan ook geen invloed op dit plan.

## **3.1.2 Besluit algemene regels ruimtelijke ordening (Barro)**

Structuurvisies hebben geen bindende werking voor andere overheden dan de overheid die de visie heeft vastgesteld. De nationale belangen uit de SVIR die juridische borging vragen, zijn geborgd in het

Barro. Het Barro is gericht op doorwerking van nationale belangen in gemeentelijke bestemmingsplannen en zorgt voor sturing en helderheid van deze belangen vooraf.

### *Conclusie*

Onderhavig initiatief kan niet gezien worden als een ontwikkeling waarbij nationale belangen gemoeid zijn. De Structuurvisie Infrastructuur en Ruimte heeft dan ook geen invloed op dit plan.

## **3.1.3 Ladder voor duurzame verstedelijking**

Om zorgvuldig ruimtegebruik te bevorderen is per 1 oktober 2012 de ladder voor duurzame verstedelijking in het Besluit ruimtelijke ordening (artikel 3.1.6 Bro) opgenomen. De ladder ziet op een zorgvuldige afweging en transparante besluitvorming bij alle ruimtelijke en infrastructurele besluiten. De ladder is een motiveringsinstrument dat verplicht moet worden toegepast bij elk ruimtelijk besluit dat een 'nieuwe stedelijke ontwikkeling' mogelijk maakt. Wat er onder een nieuwe stedelijke ontwikkeling wordt verstaan, is in artikel 1.1.1 Bro bepaald: *"De ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen."* Uit de jurisprudentie komt naar voren dat het wel een nieuwe stedelijke ontwikkeling van enige omvang moet zijn.2

Per 1 juli 2017 is een gewijzigde Ladder in werking getreden. Hierin is de tekst van de Ladder teruggebracht naar de essentie, namelijk de noodzaak om aan te geven dat de voorgenomen nieuwe stedelijke ontwikkeling voorziet in een behoefte plus een motivering indien de stedelijke ontwikkeling niet binnen bestaand stedelijk gebied kan worden gerealiseerd: "De toelichting bij een bestemmingsplan dat een nieuwe stedelijke ontwikkeling mogelijk maakt, bevat een beschrijving van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien." (artikel 3.1.6 lid 2 Bro).

#### *Conclusie*

Voorliggend initiatief betreft een bestemmingswijziging van 'Bedrijf' naar 'Wonen'. Hierbij zal er een extra woning worden gerealiseerd. Op basis van vaste jurisprudentie betreft het ontwikkelen van een woning geen stedelijke ontwikkeling in de zin van de Besluit ruimtelijke ordening. Hierdoor hoeft de ladder voor duurzame verstedelijking niet te worden doorlopen.

# **3.2 Provinciaal beleid**

## **3.2.1 Omgevingsvisie en Omgevingsverordening Zuid-Holland**

Het Omgevingsbeleid van Zuid-Holland omvat al het provinciale beleid voor de fysieke leefomgeving. Het bestaat uit twee kaderstellende instrumenten: de Omgevingsvisie en de Omgevingsverordening. Daarnaast zijn in het Omgevingsbeleid operationele doelstellingen opgenomen, zodat zichtbaar is hoe de provincie zelf invulling geeft aan de realisatie van haar beleid. Deze operationele doelstellingen maken onderdeel uit van verschillende uitvoeringsprogramma's en –plannen, zoals het programma Ruimte en het programma Mobiliteit.

 2 O.a. ABRS 1 juni 2016 [(ECLI:NL:RVS:2016:1503)](https://www.raadvanstate.nl/uitspraken/zoeken-in-uitspraken/tekst-uitspraak.html?id=87867&summary_only=&q=201503801%2F1%2FR2), ABRS 18 februari 2015 [(ECLI:NL:RVS:2015:428)](https://www.raadvanstate.nl/uitspraken/zoeken-in-uitspraken/tekst-uitspraak.html?id=82710&summary_only=&q=ECLI%3ANL%3ARVS%3A2015%3A428) en ABRS 24 augustus 2016 [(ECLI:NL:RVS:2016:2319)](https://www.raadvanstate.nl/uitspraken/zoeken-in-uitspraken/tekst-uitspraak.html?id=88704&summary_only=&q=ECLI%3ANL%3ARVS%3A2016%3A2319).

Met het Omgevingsbeleid van Zuid-Holland streeft de provincie naar een optimale wisselwerking tussen gewenste ruimtelijke ontwikkelingen en een goede leefomgevingskwaliteit. Hieraan geven wij richting door het maken van samenhangende beleidskeuzes, die volgen uit onze provinciale opgaven. Deze beleidskeuzes werken door naar uitvoeringsprogramma's en naar regels in de verordening. Het geheel aan bestaande beleidskeuzes, inclusief de doorwerking naar programma's en verordening, vormt het provinciale beleid voor de fysieke leefomgeving.

#### *Doorwerking plangebied*

In de verordening staan de regels die de provincie stelt aan ruimtelijke ontwikkelingen. De provincie beschouwt in ieder geval de in de visie opgenomen doelen van provinciaal belang. Hier volgen de aanduidingen en passages uit het Omgevingsbeleid die relevant zijn voor het plangebied en de beoogde ontwikkeling.

Figuur 3.1 Ligging plangebied buiten bestaand stads- en dorpsgebied.

Het plangebied is gelegen in het landelijk gebied, buiten bestaand stads- en dorpsgebied. De provincie is terughoudend over het toevoegen van nieuwe woningbouwlocaties om de openheid te kunnen waarborgen. De doorkijklijnen zijn in het voorgenomen plan gewaarborgd. Tevens vragen ze om de bodemdalingsgevoeligheid van een gebied expliciet mee te wegen. Daarnaast moeten nieuwe woningen energieneutraal zijn of zelfs energie-producerend. Deze laatste ambitie wordt verder uitgewerkt op gemeentelijk niveau. Door middel van zonnepanelen wordt zelf energieopgewekt waardoor deze (deels) in de eigen behoefte kan voorzien. Het Omgevingsbeleid benadrukt bovendien het belang van ontwikkeling op basis van een behoefte.

Voor de bebouwde ruimte streeft de provincie naar een compact, samenhangend en kwalitatief hoogwaardig bebouwd gebied. De provincie zet ten eerste in op verdichting, concentratie en specialisatie binnen het bestaand stads- en dorpsgebied, en ten tweede op een hiërarchie van knooppunten en centra met een goede onderlinge bereikbaarheid. Als binnen het bestaand stads- en dorpsgebied geen ruimte is om een nieuwe stedelijke ontwikkeling te accommoderen, kan die ontwikkeling daarbuiten worden gerealiseerd. Zowel vanuit een oogpunt van verstedelijking als vanuit een oogpunt van ruimtelijke kwaliteit is het wenselijk daarbij zoveel mogelijk aan te sluiten bij bestaand stads- en dorpsgebied en bebouwingslinten, zoals de Geerweg.

## *Conclusie*

Voor het oprichten van de woning wordt gebruik gemaakt van een wijzigingsbevoegdheid. Het bestemmingsplan ''s-Gravenhout, Geerweg en omgeving' te Pijnacker is het vigerende bestemmingsplan voor het plangebied. Op het plangebied is een wijzigingsbevoegdheid van toepassing. Voorliggend wijzigingsplan maakt, conform de wijzigingsregels, de wijziging van de bestemming 'Bedrijf' naar 'Wonen' mogelijk. De beleidsmatige afweging is derhalve gemaakt in het kader van het recentelijk vastgestelde moederplan. Er wordt één woning opgericht aan de Hogeveenseweg. Met de positionering van het bouwvlak is rekening gehouden met de openheid van het landelijk gebied.

Op basis van bovenstaande wordt geconcludeerd dat het planvoornemen in lijn is met het Omgevingsbeleid.

# **3.3 Gemeentelijk beleid**

Bij het opstellen van het bestemmingsplan ''s-Gravenhout, Geerweg en omgeving' is voorzien dat in de praktijk blijkt dat bij herstructurering sprake kan zijn van het realiseren van twee woningen. Hierdoor is in het vigerend bestemmingsplan in artikel 27.4.7 een wijzigingsbevoegdheid opgenomen voor de wijziging naar de bestemming 'Wonen'. Deze wijzigingsbevoegdheid luidt:

## **27.4.7 Wetgevingszone - wijzigingsgebied 7**

Burgemeester en wethouders zijn bevoegd tot het wijzigen van de bestemming van de gronden binnen de aanduiding "wro-zone - wijzigingsgebied 7" ten behoeve van twee woningen (bestemming Wonen), met dien verstande dat:

- 1. de bouwvlakken per woning een maximale omvang heeft van 13 x 18 meter;
- 2. de bouwhoogte van de woningen niet meer mag bedragen dan 9 m;
- 3. de goothoogte van de woningen niet meer mag bedragen dan 4 m;
- 4. de ontsluiting plaatsvindt via de Hogeveenseweg/Laakweg;
- 5. voor het autoparkeren zijn normen gesteld, waaraan voldaan moet worden. Met betrekking tot het aantal benodigde autoparkeerplaatsen wordt verwezen naar de van deze regels deel uitmakende bijlage 1 Nota Parkeernormen;
- 6. de situering van de woningen stedenbouwkundig aanvaardbaar is;
- 7. per woning voorafgaande aan de bouw van de woningen ten minste de helft van de aanwezige bedrijfsbebouwing is gesloopt;
- 8. aangetoond is dat het plan mileuhygiënisch haalbaar is;
- 9. aangetoond is dat het plan economisch uitvoerbaar is (kostenverhaal anderszins verzekerd is);
- 10. wordt voldaan aan de bepalingen van de Wet geluidhinder;
- 11. bij gedeeltelijke gebruikmaking van de wijzigingsbevoegdheid de bouwregels van de bestemming 'Bedrijf' in artikel 3.2, voor zover die betrekking hebben op het perceel Hogeveenseweg 47, gewijzigd worden waarbij de maximale oppervlakte aan (vergunningplichtige) bebouwing niet meer mag bedragen dan aanwezig op het moment van terinzagelegging van het ontwerpwijzigingsplan.

#### Toetsing:

- 1. Bij het opstellen van het wijzigingsplan zal de bouwvlak een maximale omvang hebben van 13 x 18 meter.
- 2. Bij het opstellen van het wijzigingsplan zal de gestelde maatvoering worden aangehouden.
- 3. Bij het opstellen van het wijzigingsplan zal de gestelde maatvoering worden aangehouden.
- 4. Blijkens paragraaf 2.1 zal de ontsluiting plaatsvinden via de Hogeveenseweg/Laakweg.

- 5. Voor het realiseren van 1 woning dient er twee parkeerplaatsen te worden aangelegd. Deze parkeerplaatsen zullen op eigen terrein worden aangelegd.
- 6. In overleg met de gemeente Pijnacker-Nootdorp is het ontwerp van de woning in afstemming met de gemeente opgesteld.
- 7. Er zal in totaal 240 m2 worden gesloopt. De sloop is als voorwaardelijke verplichting opgenomen in de regels.
- 8. In onderhavige toelichting is aangetoond dat het plan op mileuhygiënisch vlak aanvaardbaar wordt geacht.
- 9. Met initiatiefnemer is een anterieure overeenkomst afgesloten. Zie hiervoor ook hoofdstuk 5 van onderhavige toelichting. De financiële haalbaarheid van het plan is daarmee aangetoond.
- 10. Er heeft een akoestisch onderzoek plaatsgevonden, zie hiervoor ook paragraaf 4.2. Uit dit akoestisch onderzoek is gebleken dat de voorkeurgrenswaarde wordt overschreden. Er dient een hogere grenswaarden te worden verleend. Hierbij moet worden aangetoond dat de binnenwaarde van 33 dB binnen de woning niet wordt overschreden.
- 11. In de regels van dit wijzigingsplan zal een aanduiding maximale oppervlakte voor de bedrijfsgebouwen binnen de bestemming 'Bedrijf' worden opgenomen. Hierdoor is gewaarborgd dat het totaaloppervlakte aan bedrijfsgebouwen niet zal toenemen.

# **4. OMGEVINGSASPECTEN**

In dit hoofdstuk worden de diverse relevante omgevingsaspecten aangehaald en wordt het plan hieraan getoetst.

# **4.1 Verkeer en parkeren**

#### **4.1.1 Toetsingskader**

Het toevoegen of veranderen van een functie heeft in veel gevallen een effect op het aantal verkeersbewegingen. Het is daarom van belang om te kijken welke veranderingen er optreden en of deze een effect hebben op het wegverkeer en het parkeren.

#### Verkeersgeneratie

Bij het bepalen van de verkeersgeneratie kan gebruik worden gemaakt van de kencijfers van het CROW (publicatie nr. 317). Het plan voorziet in een gedeeltelijke bestemmingswijziging van bedrijf naar wonen. De huidige verkeersgeneratie bedraagt op basis van de uitgangspunten (werken, bedrijf arbeidsintensief/ bezoekersextensief, oppervlakte 820 m2 , rest bebouwde kom) maximaal 82 mvt/etmaal op een gemiddelde weekdag. Volgens de CROW-publicatie is de woning in de toekomstige situatie te typeren als 'koop, vrijstaand'. Uitgaande van dezelfde uitgangspunten bedraagt de toekomstige verkeersgeneratie maximaal 8 mvt/etmaal.

Het initiatief leidt daarmee tot een afname van het aantal te verwachten verkeersbewegingen. Om de woning goed te kunnen bereiken zal gebruik worden gemaakt van de huidige ontsluitingsweg aan de Hogeveenseweg/ Laakweg. Hiermee wordt voorkomen dat de in- en uitrit van de nieuwe woning zal komen te liggen aan de gebiedsontsluitingsweg Hofweg. Onderhavige ontwikkeling voorziet daarmee niet in een toename van het aantal verkeersbewegingen.

#### *Parkeren*

De parkeerbehoefte van het plan moet worden berekend aan de hand van de gemeentelijke Nota Parkeernormen 2012, 1 e wijziging van 29 januari 2015'. Op basis van de Nota houdt in dat per woning minimaal 2 parkeerplaatsen dient te worden gerealiseerd. In het plangebied is er voldoende ruimte om 2 parkeerplaatsen te realiseren. Hiermee wordt op eigen terrein van de initiatiefnemer voorzien in voldoende parkeergelegenheid op een acceptabele wijze.

# **4.2 Geluid**

#### **4.2.1 Toetsingskader**

#### **Wegverkeer**

Op basis van de Wet geluidhinder (artikel 77 Wgh) dient bij een wijzigingsplan een akoestisch onderzoek te worden uitgevoerd als het plan mogelijkheden biedt voor:

- de toevoeging van een nieuwe woning of andere geluidsgevoelige functie binnen de zone van een weg;
- de aanleg van een nieuwe weg;
- de reconstructie van een bestaande weg.

De breedte van de zone van een weg is afhankelijk van het aantal rijstroken, het stedelijk gebied en de maximumsnelheid. In een akoestisch onderzoek kunnen wegen waarvoor een maximumsnelheid van 30 km/uur geldt buiten beschouwing worden gelaten.

# **Tabel: Breedte geluidszones langs wegen** Aantal rijstroken Zone breedte Stedelijk gebied 1 of 2 200 meter 3 of meer 350 meter Buiten stedelijk gebied 1 of 2 250 meter 3 of 4 400 meter 5 of meer 600 meter

In de Wgh zijn grenswaarden opgenomen met betrekking tot de geluidbelasting op de gevels van woningen en andere geluidgevoelige bestemmingen. De voorkeursgrenswaarde voor de geluidbelasting op de gevel is 48 dB en mag in principe niet worden overschreden. Onder bepaalde voorwaarden, als maatregelen onvoldoende doeltreffend zijn en het voldoen aan de grenswaarden onoverkomelijke bezwaren ontmoet van landschappelijke, stedenbouwkundige of financiële aard, mag de geluidbelasting hoger zijn dan de voorkeursgrenswaarde. Hiervoor dient middels een ontheffing een hogere waarde te worden vastgesteld.

#### **Tabel: Maximale ontheffingswaarden**

| Situatie                |                                           | Maximale ontheffings | Artikel               |  |
|-------------------------|-------------------------------------------|----------------------|-----------------------|--|
|                         |                                           | waarde               |                       |  |
| Stedelijk gebied        |                                           |                      |                       |  |
|                        | Nieuwe woningen                           | 63 dB                | Artikel 83, lid 2 Wgh |  |
|                        | Vervangende nieuwbouw                     | 68 dB                | Artikel 83, lid 5 Wgh |  |
| Buiten stedelijk gebied |                                           |                      |                       |  |
|                        | Nieuwe woningen                           | 53 dB                | Artikel 83, lid 1 Wgh |  |
|                        | Agrarische bedrijfsbebouwing              | 58 dB                | Artikel 83, lid 4 Wgh |  |
|                        | Vervangende nieuwbouw                     | 58 dB                | Artikel 83, lid 7 Wgh |  |
|                        | Vervangende nieuwbouw* binnen de zone van | 63 dB                | Artikel 83, lid 6 Wgh |  |

een autoweg of autosnelweg

*Met dien verstande dat de vervanging niet zal leiden tot een ingrijpende wijziging van de bestaande stedenbouwkundige functie of structuur en een wezenlijke toename van het aantal geluidgehinderden bij toetsing op bouwplanniveau voor ten hoogte 100 woningen.

#### **Doorwerking plangebied**

Er is door K+ Adviesgroep b.v. een onderzoek d.d. 13 november 2019 uitgevoerd voor het plangebied. In deze toelichting worden de belangrijkste conclusies vermeld, voor het gehele onderzoek wordt verwezen naar de bijlagen.

Uit het onderzoek is gebleken dat de nieuwe woning binnen de geluidszone ligt van de Hofweg en Hogeveenseweg. Uit het onderzoek naar de gevelbelasting is gebleken dat de voorkeursgrenswaarde van 48 dB wordt overschreden met maximaal 3 dB. Er dient daarom een ontheffing te worden verleend van een hogere grenswaarde. Hierbij dient te worden aangetoond dat het binnenniveau van 33dB conform het Bouwbesluit kan worden gegarandeerd.

# **4.3 Luchtkwaliteit**

## **4.3.1 Toetsingskader**

De hoofdlijnen voor regelgeving rondom luchtkwaliteitseisen staan beschreven in de Wet milieubeheer (hoofdstuk 5, titel 5.2 Wm). Hierin zijn grenswaarden opgenomen voor luchtvervuilende stoffen. Voor ruimtelijke projecten zijn fijn stof (PM10 en PM2,5) en stikstofdioxide (NO2) de belangrijkste stoffen.

Een project is toelaatbaar als aan één van de volgende voorwaarden wordt voldaan:

- er is geen sprake van een feitelijke of dreigende overschrijding van een grenswaarde;
- het project leidt per saldo niet tot een verslechtering van de luchtkwaliteit;
- het project draagt alleen niet in betekenende mate bij aan de luchtverontreiniging;
- het project is opgenomen in het Nationaal Samenwerkingsprogramma Luchtkwaliteit (NSL) of een regionaal programma van maatregelen.

Om te bepalen of een project "niet in betekenende mate" bijdraagt aan de luchtkwaliteit is een algemene maatregel van bestuur 'Niet in betekenende mate' (Besluit NIBM) en een ministeriële regeling NIBM (Regeling NIBM) vastgesteld waarin de uitvoeringsregels zijn vastgelegd. Een project kan in twee situaties NIBM bijdragen aan de luchtkwaliteit:

- het project behoort tot de lijst met categorieën van gevallen (inrichtingen, kantoor- en woningbouwlocaties) die is opgenomen in de Regeling NIBM;
- het project heeft een toename van minder dan 3% van de jaargemiddelde concentratie NO2 en PM10 (1,2μg/m3 ).

## **Doorwerking plangebied**

Met onderhavig plan wordt een woning mogelijk gemaakt. Vanwege de afname aan bedrijfsbebouwing zal er eveneens een afname zijn van de totale verkeersgeneratie, zie hiervoor ook paragraaf 4.1. Derhalve zal er naar verwachting geen verslechtering van de luchtkwaliteit ontstaan. Geconcludeerd wordt dat het plan niet in betekende mate bijdraagt aan de verslechtering van de luchtkwaliteit.

# **4.4 Bedrijven en milieuzonering**

## **4.4.1 Toetsingskader**

Onder milieuzonering wordt verstaan het waar nodig zorgen voor een voldoende ruimtelijke scheiding tussen enerzijds bedrijven of overige milieubelastende functies en anderzijds milieugevoelige functies zoals woningen. Bij de planontwikkeling dient rekening te worden gehouden met milieuzonering om de kwaliteit van het woon- en leefmilieu te handhaven en te bevorderen en daarnaast bedrijven voldoende zekerheid te bieden dat zij hun activiteiten duurzaam binnen aanvaardbare voorwaarden kunnen uitvoeren.

## *Richtafstanden*

Bij de milieuzonering wordt gebruik gemaakt van de door de Vereniging van Nederlandse Gemeenten (VNG) opgestelde publicatie 'Bedrijven en milieuzonering'3 . In de publicatie is een lijst opgenomen met bedrijfstypen. Voor de bedrijfstypen zijn indicatieve (richt)afstanden bepaald voor de milieuaspecten geur, stof, geluid en gevaar. De richtafstanden vormen een indicatie van de aanvaardbaarheid in de

 3 'Bedrijven en Milieuzonering', Uitgave VNG, Den Haag, 2009.

situatie dat gevoelige functies in de nabijheid van milieubelastende functies worden gesitueerd. Indien bekend is welke activiteiten concreet worden beoogd of aanwezig zijn, kan gemotiveerd worden uitgegaan van de daadwerkelijk te verwachten milieubelasting (in plaats van de richtafstanden).

#### *Omgevingstype*

De richtafstanden zijn afgestemd op de omgevingskwaliteit zoals die wordt nagestreefd in een rustige woonwijk of een vergelijkbaar omgevingstype (zoals een rustig buitengebied, een stiltegebied of een natuurgebied). Een rustige woonwijk is een woonwijk die is ingericht volgens het principe van functiescheiding. Afgezien van wijkgebonden voorzieningen komen vrijwel geen andere functies (zoals bedrijven en kantoren) voor. Binnen gemengde gebieden heeft men te maken met milieubelastende en milieugevoelige functies die op korte afstand van elkaar zijn gesitueerd. Direct naast woningen komen andere functies voor zoals winkels, horeca en kleine bedrijven. Voorbeelden van gebieden met functiemenging zijn horecaconcentratiegebieden, stadscentra, winkelcentra en winkelgebieden van dorpskernen, woon-werkgebieden met kleinschalige ambachtelijke bedrijvigheid, gebieden langs stadstoegangswegen met meerdere functies en lintbebouwing in het buitengebied met veel agrarische en andere bedrijvigheid.

#### **Doorwerking plangebied**

In de directe omgeving van het plangebied bevinden zich twee bedrijven. Zie hiervoor figuur 4.1.

Figuur 4.1: situering bedrijven, in rood globaal de positionering van de nieuwe woning.

Op basis van het vigerende bestemmingsplan mogen bij beide bedrijven een bedrijf worden gevestigd met een milieucategorie van 2. Op basis van de VNG-brochure 'Bedrijven en milieuzonering' gelden voor dergelijke bedrijven een minimale richtafstand van 30 meter. Afgezien van de bedrijven komen er vrijwel geen andere functies voor, hierdoor is het omgevingstype aangemerkt als 'rustig buitengebied'. In het algemeen geldt dat bedrijven in de milieucategorieën 1 en 2, gezien de beperkte hinder die zij veroorzaken, goed inpasbaar zijn in de woonomgeving.

De afstand van de nieuwe woning tot de bedrijfsbestemmingen bedraagt minder dan 30 meter. Er bevinden zich al woningen op een afstand van minder dan 30 meter tot de bedrijven, hierdoor mag worden aangenomen dat er sprake is van een goed woon- en leefklimaat en dat de nieuwe woning geen belemmering vormt in de bedrijfsvoering/ ontwikkelingsmogelijkheden van de veehouderij. Daarnaast wordt in de nabije toekomst de bedrijfsbestemming op de aangrenzende percelen omgezet naar de bestemming 'Wonen'. Er wordt geen hinder verwacht en veroorzaakt en de voorgenomen ontwikkeling vormt geen belemmering voor de aangrenzende percelen.

# **4.5 Externe veiligheid**

In deze paragraaf externe veiligheid wordt aangegeven op welke wijze de externe veiligheid in beschouwing is genomen bij het wijzigingsplan. De externe veiligheid gaat over de beoordeling van de risico's die verband houden met het gebruik van gevaarlijke stoffen. Tijdens de productie, de opslag, het gebruik en het transport kunnen er zich calamiteiten voordoen, waardoor de veiligheid van de omgeving in het geding is. Dit houdt daarom een risico in voor de omgeving van dergelijke activiteiten. Externe veiligheid heeft geen betrekking op mogelijke gezondheidsschade door langdurige blootstelling aan gevaarlijke of schadelijke stoffen. Het gaat om plotseling optredende schadelijke effecten en de directe gevolgen van die effecten.

#### **4.5.1 Toetsingskader**

#### **Normstelling en beleid**

Twee sleutelbegrippen: plaatsgebonden risico en groepsrisico

De risico's bij de externe veiligheid worden uitgedrukt in plaatsgebonden risico en groepsrisico. Waarom worden er twee begrippen gebruikt? Het rijksoverheidsbeleid maakt onderscheid tussen het risico waaraan het individu is blootgesteld en het risico waaraan een groep mensen is blootgesteld. Het gaat om het risico op overlijden. Voor de beoordeling van het risico waaraan het individu is blootgesteld gebruikt men het plaatsgebonden risico. Dit is de maatstaf voor de persoonlijke veiligheid. De maatstaf voor de kans dat een groep van mensen in een keer overlijdt, is het groepsrisico.

## *Plaatsgebonden risico*

Het plaatsgebonden risico (PR) is de overlijdenskans per jaar die op een bepaalde afstand aanwezig is door een ongeval met gevaarlijke stoffen. Hierbij wordt voor de berekening uitgegaan van een fictieve burger. Deze burger is 24 uur per dag gedurende een heel jaar, onbeschermd op de plaats aanwezig waarvoor het plaatsgebonden risico wordt berekend. Verder zal de burger geen aanstalten maken zich in veiligheid te brengen (vlucht- of schuilgedrag) gedurende maximaal 30 minuten blootstelling aan het optredende effect. Het plaatsgebonden risico kan worden weergegeven door een lijn op een kaart die de punten met een gelijk risico met elkaar verbindt (de zogeheten risicocontour).

#### *Groepsrisico*

Het groepsrisico (GR) is de kans op het overlijden in één keer van een groep mensen (juridisch is de minimum omvang gesteld op 10 doden om van een groepsrisico te kunnen spreken) als direct gevolg van een ongeval met gevaarlijke stoffen. De oriëntatiewaarde geeft hierbij de indicatie van een aanvaardbaar groepsrisico. Het groepsrisico is gedefinieerd als de cumulatieve kansen per jaar dat ten minste 10, 100 of 1.000 personen overlijden als rechtstreeks gevolg van hun aanwezigheid in het invloedsgebied van een inrichting, transportroute gevaarlijke stoffen of buisleiding en als gevolg van een ongewoon voorval in dit invloedsgebied waarbij een gevaarlijke stof betrokken is. Het invloedsgebied is het gebied waarin personen nog worden meegeteld voor de berekening van het groepsrisico. Dit gebied wordt bepaald door de berekening van het grootst mogelijke ongeval waar nog bij 1% van de blootgestelde personen dodelijk letsel optreedt. Het groepsrisico legt een relatie tussen de kans op een ramp en het aantal mogelijke slachtoffers. Het groepsrisico geeft aan hoe groot de kans is dat bij een ongeval bij een risicolocatie 10, 100 of 1.000 slachtoffers tegelijk vallen. Bij transportrisico's geldt dat de oriëntatiewaarde voor het groepsrisico overeenkomt met de kans op 10 slachtoffers gelijk aan één op de tienduizend (10-4 ). De kans op 100 slachtoffers gelijk aan één op de miljoen (10-6 ) enzovoorts. Bij stationaire risicobronnen geldt dat de oriëntatiewaarde voor het groepsrisico een factor 10 kleiner ligt. De oriëntatiewaarde voor het groepsrisico is geen wettelijke norm, het is bedoeld als een ijkpunt. Er kunnen redenen zijn dat een gemeente meer of juist minder risico's accepteert. De gemeente is verplicht om voor iedere situatie een belangenafweging te maken (verantwoording groepsrisico). Daarbij spelen onder andere de zelfredzaamheid van bewoners, vluchtwegen, economische en maatschappelijke belangen een rol.

#### **Beperkt kwetsbare objecten, kwetsbare objecten en zeer kwetsbare objecten**

#### *Beperkt Kwetsbare objecten*

Onder beperkt kwetsbare objecten worden onder andere verstaan woningen, hotels, restaurants, kantoren, winkels en sport- en kampeerterreinen, voor zover deze objecten niet tot de kwetsbare objecten behoren. In artikel 1 van het Besluit externe veiligheid inrichtingen is een definitie opgenomen van een beperkt kwetsbaar object.

#### *Kwetsbare objecten*

Kwetsbare objecten zijn onder andere woningen (met uitzondering van verspreid liggende woningen met een dichtheid van maximaal twee per hectare en dienst- of bedrijfswoningen), kantoren met meer dan 1.500 m² bruto vloeroppervlak en andere objecten waar zich gedurende een groot deel van de dag grote groepen mensen bevinden of (een deel van de dag) kwetsbare groepen mensen. De kwetsbare objecten staan gedefinieerd in Bevi artikel 1 sub l. Na inwerkingtreding van het Bevi is de definitie van kwetsbare objecten nog verduidelijkt.

#### *Zeer kwetsbare objecten*

Zeer kwetsbare objecten zijn tevens kwetsbare objecten, ze vormen een subcategorie van de categorie kwetsbare objecten uit het Bevi. Zeer kwetsbare objecten zijn objecten waarin mensen verblijven die zichzelf niet goed in veiligheid kunnen brengen, bijvoorbeeld door een geestelijke of lichamelijke beperking. Voorbeelden hiervan zijn: verzorgingstehuizen, ziekenhuizen en kinderdagverblijven.

#### Waarom onderscheid?

Het onderscheid tussen kwetsbare en beperkt kwetsbare objecten is van belang om te bepalen of de PR 10-6 een grenswaarde is of een richtwaarde. De zeer kwetsbare objecten vormen een nieuwe categorie ten opzichte van het Bevi en spelen een rol in de modernisering van het Omgevingsveiligheidsbeleid (Circulaire effectafstanden externe veiligheid LPG-tankstations voor besluiten met gevolgen voor de externe veiligheid).

### **Besluit externe veiligheid inrichtingen**

Op 27 oktober 2004 is het Besluit externe veiligheid inrichtingen (Bevi) in werking getreden. Het Bevi is van toepassing op vergunningplichtige risicovolle bedrijven en de nabijgelegen, al dan niet geprojecteerde (beperkt) kwetsbare objecten. In artikel 2, lid 1 van het Bevi is opgesomd wat wordt verstaan onder risicovolle bedrijven. Het Besluit externe veiligheid inrichtingen (Bevi) verplicht het bevoegde gezag bij ruimtelijke plannen vanuit de Wet algemene bepalingen omgevingsrecht (Wabo) en Wet ruimtelijke ordening (Wro) afstanden aan te houden tussen gevoelige objecten en risicovolle bedrijven. Het Bevi heeft onder meer tot doel om bij nieuwe situaties toetsing aan de risiconormen te waarborgen. Voor de toepassing van het Bevi wordt een nieuw ruimtelijk besluit (waaronder ook een conserverend bestemmingsplan) gezien als een nieuwe situatie. De Regeling externe veiligheid inrichtingen (Revi) geeft uitvoering aan het Bevi.

## *Plaatsgebonden risico*

Het BEVI gaat bij het plaatsgebonden risico uit van:

- Het in acht nemen van een grenswaarde van 10-6 voor kwetsbare objecten. Dit betekent dat altijd moet worden voldaan aan deze grenswaarde.
- Rekening houden met een richtwaarde van 10-6 voor beperkt kwetsbare objecten. Dit betekent dat om gewichtige redenen mag worden afgeweken van de richtwaarde.

#### *Groepsrisico*

Bij inrichtingen geldt dat de oriëntatiewaarde voor het groepsrisico overeen komt met de kans op een ongeval met 10 of meer dodelijke slachtoffers van ten hoogste 10–5 per jaar, met de kans op een ongeval met 100 of meer dodelijke slachtoffers van ten hoogste 10–7 per jaar en met de kans op een ongeval met 1.000 of meer dodelijke slachtoffers van ten hoogste 10–9 per jaar.

#### *Wanneer verantwoording groepsrisico*

Alleen bij een toename van het groepsrisico geldt een verantwoordingsplicht. Dit is van toepassing op:

- De vaststelling van een bestemmingsplan (artikel 3.1 Wro);
- Inpassingsplan van een project met een provinciaal belang (artikel 3.26, lid 1Wro);
- Inpassingsplan van een project met een landelijk belang (artikel 3.28, lid 1 Wro);
- Ontheffing van een voorschrift uit de bouwverordening (artikel 11 Woningwet);
- Omgevingsvergunning, als bedoeld in artikel 2.1, lid, onder c, Wabo, waarbij met toepassing van artikel 2.12, eerste lid, onder a, onder 2 of 3, of tweede lid, van de Wabo van het bestemmingsplan of de beheerverordening wordt afgeweken. De omgevingsvergunning vervangt het projectbesluit uit artikel 3.10 van de Wro.

#### **Basisnet**

Het Basisnet is een landelijk aangewezen netwerk voor het vervoer van gevaarlijke stoffen. Het Basisnet heeft betrekking op de Rijksinfrastructuur: hoofdwegen (snelwegen), hoofdwaterwegen (binnenwateren) en hoofdspoorwegen (enkele uitzonderingen daargelaten). Aangezien er in Pijnacker-Nootdorp geen sprake is van transport van gevaarlijke stoffen via hoofdwaterwegen en hoofdspoorwegen zal alleen aandacht worden besteed aan transport van gevaarlijke stoffen via de hoofdwegen.

Het Basisnet heeft als doel een evenwicht voor de lange termijn te creëren tussen de belangen van het vervoer van gevaarlijke stoffen, de bebouwde omgeving en de veiligheid van mensen die wonen of verblijven dicht in de buurt van de infrastructuur waar dit vervoer plaatsvindt. Het Basisnet stelt regels aan het vaststellen en beheersen van de risico's voor het vervoer van gevaarlijke stoffen (vervoerskant) en om mensen die dicht bij deze hoofdwegen wonen of verblijven minimaal een bepaald beschermingsniveau te bieden.

Het Basisnet is een heel stelsel van wetten en regels dat op verschillende gebieden haar oorsprong heeft liggen. Vanuit de vervoerskant is er de *Wet Vervoer Gevaarlijke Stoffen (Wvgs).* De Wvgs is in de afgelopen tijd al aangepast aan het Basisnet. De gewijzigde Wvgs (Stb. 2013, nr. 307) is per 1 april 2015 in werking getreden. Voor de ruimtelijke ordeningskant is er het *[Besluit Externe Veiligheid Trans](https://zoek.officielebekendmakingen.nl/stb-2013-465.html?zoekcriteria=%253fzkt%253dUitgebreid%2526pst%253dStaatsblad%2526dpr%253dAlle%2526spd%253d20140417%2526epd%253d20140417%2526jgp%253d2013%2526nrp%253d465%2526sdt%253dDatumUitgifte%2526planId%253d%2526pnr%253d1%2526rpp%253d10&resultIndex=0&sorttype=1&sortorder=4)[portroutes.](https://zoek.officielebekendmakingen.nl/stb-2013-465.html?zoekcriteria=%253fzkt%253dUitgebreid%2526pst%253dStaatsblad%2526dpr%253dAlle%2526spd%253d20140417%2526epd%253d20140417%2526jgp%253d2013%2526nrp%253d465%2526sdt%253dDatumUitgifte%2526planId%253d%2526pnr%253d1%2526rpp%253d10&resultIndex=0&sorttype=1&sortorder=4)* Dit besluit vindt haar grondslag in de Wet ruimtelijke ordening (Wro) en de Wet milieubeheer. Dit besluit vervangt de Circulaire Risiconormering vervoer gevaarlijke stoffen en vindt haar grondslag in de Wet ruimtelijke ordening (Wro) en de Wet milieubeheer. Het Bevt is per 1 april 2015 in werking getreden. In de Regeling Basisnet (Stcrt. 2014, nr. 8242, sinds 1 april 2015 in werking) wordt aangegeven waar risicoplafonds liggen langs transportroutes en welke regels er gelden voor ruimtelijke ontwikkeling. Het Bevt is ook van toepassing op transportassen die niet onder het basisnet vallen. Het plaatsgebonden risico kan worden berekend of worden bepaald met toepassing van de vuistregels uit de Handleiding risicoanalyse transport (Hart).

In het Basisnet zijn grens- en richtwaarden voor het plaatsgebonden risico, richtlijnen voor de toepassing van de rekenmethodiek en de verantwoording van het groepsrisico opgenomen. Bij nieuwe ruimtelijke ontwikkelingen langs transportassen die deel uitmaken van het Basisnet, kan de berekening van het plaatsgebonden risico achterwege blijven. Hiervoor gelden namelijk de basisafstanden in bijlage I, II en III van de Regeling basisnet. De basisnetafstanden vormen een veiligheidszone hierbinnen mag het plaatsgebonden risico door het vervoer van gevaarlijke stoffen niet meer bedragen dan 10-6 per jaar.

Het gewijzigde Bouwbesluit (Stcrt. 2014, nr. 4057, sinds 1 april 2015 in werking) bevat regels rondom bouwen binnen Plasbrandaandachtsgebieden (PAG). Een PAG is een gebied tot 30 meter vanaf de rechterrand van de rechterrijstrook (excl. vluchtstrook) waarin, bij realisatie van kwetsbare objecten, rekening dient te worden gehouden met de effecten van een plasbrand.

Aan het bouwen van een kwetsbaar of beperkt kwetsbaar object in een veiligheidszone of een PAG zijn eisen gesteld op grond van artikel 2.3 eerste respectievelijk tweede lid van de Regeling Bouwbesluit 2012. Paragraaf 2.3 van deze regeling is eveneens op 1 april 2015 in werking getreden (Stb. 2015, 92). In beide gevallen moet zijn voldaan aan de artikelen 2.5 t/m 2.9 van voornoemde regeling. Aanvullend moet het mechanisch ventilatiesysteem van een, als beperkt kwetsbare object aan te merken, bouwwerk binnen een veiligheidszone zijn uitgerust met een voorziening waarmee dat systeem bij een calamiteit handmatig kan worden uitgeschakeld (artikel 2.10 van de regeling). Deze bepalingen gelden niet voor bouwwerken met een hoge infrastructurele waarde als bedoeld in het Besluit externe veiligheid inrichtingen (bijvoorbeeld telefoon- of elektriciteitscentrale).

#### *Plaatsgebonden risico*

Het Bevt gaat bij het plaatsgebonden risico uit van:

- Het in acht nemen van een grenswaarde van 10-6 voor kwetsbare objecten. Dit betekent dat altijd moet worden voldaan aan deze grenswaarde.
- Rekening houden met een richtwaarde van 10-6 voor beperkt kwetsbare objecten. Dit betekent dat om gewichtige redenen mag worden afgeweken van de richtwaarde.
#### *Groepsrisico*

Bij transportroutes geldt vanuit het Bevt dat de oriëntatiewaarde voor het groepsrisico overeen komt met de kans op een ongeval met 10 of meer dodelijke slachtoffers van ten hoogste 10-4 per jaar, met de kans op een ongeval met 100 of meer dodelijke slachtoffers van ten hoogste 10-6 per jaar en met de kans op een ongeval met 1.000 of meer dodelijke slachtoffers van ten hoogste 10 -8 per jaar.

#### *Wanneer verantwoording groepsrisico?*

Verantwoording is van toepassing op de volgende besluiten:

- De vaststelling van een bestemmingsplan (artikel 3.1 Wro);
- Inpassingsplan van een project met een provinciaal belang (artikel 3.26, lid 1Wro);
- Inpassingsplan van een project met een landelijk belang (artikel 3.28, lid 1 Wro);
- Omgevingsvergunning, als bedoeld in artikel 2.1, lid, onder c, Wabo, waarbij met toepassing van artikel 2.12, eerste lid, onder a, onder 2 of 3, of tweede lid, van de Wabo van het bestemmingsplan of de beheersverordening wordt afgeweken.

Het Bevt schrijft voor dat voor alle bovenstaande ruimtelijke plannen binnen het invloedsgebied van een transportroute in ieder geval aandacht moet worden geschonken aan:

- Mogelijkheden tot voorbereiding van het bestrijden en het beperken van de omvang van een ramp of zwaar ongeval;
- Zelfredzaamheid ten aanzien van nog niet gerealiseerde (beperkt) kwetsbare objecten.

Hierbij dient niet alleen het invloedsgebied van de maatgevende vervoersklasse (GF3: brandbaar gas) te worden beschouwd, maar ook van overige stoffen die over het wegvak worden vervoerd. Een ruimtelijke ontwikkeling op een afstand groter dan 200 meter levert echter een geringe bijdrage aan de hoogte van het groepsrisico. Daarom is het niet effectief om in het gebied op een grotere afstand dan 200 meter van een transportroute uitgebreid de mogelijkheden voor ruimtelijke maatregelen te onderzoeken om het groepsrisico te verkleinen.

Alleen wanneer een ruimtelijk plan binnen 200 meter van een transportroute gelegen is, dient een volledige verantwoording afgelegd te worden waarin ook de volgende aspecten worden behandeld: Dichtheid van personen en de verwachte veranderingen;

- Hoogte van het groepsrisico;
- Maatregelen ter beperking van het groepsrisico (zowel bronmaatregelen als ruimtelijke maatregelen);
- Mogelijkheden voor ruimtelijke ontwikkelingen (alternatieve locaties) met een lager groepsrisico en de voor- en nadelen daarvan.

Een volledige verantwoording mag ook achterwege blijven indien kan worden aangetoond dat:

- Het groepsrisico, niet hoger is dan 0,1 maal de oriëntatiewaarde voor het groepsrisico, of;
- Het groepsrisico, gelet op de redelijkerwijs te verwachten verandering van de dichtheid van personen, met niet meer dan 10% toeneemt en;
- De oriëntatiewaarde, gelet op de dichtheid van personen, niet wordt overschreden.

### *Besluit externe veiligheid buisleidingen*

Sinds 1984 wordt er getoetst aan circulaire Zonering langs hoge druk aardgastransportleidingen (1984) en vanaf 1991 ook aan de circulaire Bekendmaking van beleid ten behoeve van de zonering langs transportleidingen voor brandbare vloeistoffen van de K1-, K2- en K3-categorie. Sinds 1 januari 2011 zijn beide circulaires vervangen door het Besluit externe veiligheid buisleidingen (Bevb) en de bijbehorende regeling. Vanaf 1 juli 2014 vallen ook de chemicaliënleidingen onder dit besluit. Het Bevb regelt onder meer de externe veiligheidsaspecten van buisleidingen. Het Bevb is gebaseerd op de Wet milieubeheer en de Wet ruimtelijke ordening. Het externe veiligheidsbeleid voor buisleidingen is in lijn gebracht met het beleid voor inrichtingen en transport. Ook bij buisleidingen geldt dat de hoogte van het groepsrisico en de mate van toename van het groepsrisico bepalen of een volledige verantwoording moet worden opgesteld of dat een beperkte verantwoording volstaat.

## *Plaatsgebonden risico*

Het Bevb gaat bij het plaatsgebonden risico uit van:

- Het in acht nemen van een grenswaarde van 10-6 voor kwetsbare objecten. Dit betekent dat altijd moet worden voldaan aan deze grenswaarde.
- Rekening houden met een richtwaarde van 10-6 voor beperkt kwetsbare objecten. Dit betekent dat om gewichtige redenen mag worden afgeweken van de richtwaarde.

#### *Groepsrisico*

Bij buisleidingen geldt dat de oriëntatiewaarde voor het groepsrisico overeen komt met de kans op een ongeval met 10 of meer dodelijke slachtoffers van ten hoogste 10-4 per jaar, met de kans op een ongeval met 100 of meer dodelijke slachtoffers van ten hoogste 10-6 per jaar en met de kans op een ongeval met 1.000 of meer dodelijke slachtoffers van ten hoogste 10-8 per jaar;

#### *Wanneer verantwoording groepsrisico?*

De verantwoordingsplicht van het groepsrisico is van toepassing bij de vaststelling van een wijzigingsplan (mede inbegrepen een inpassingsplan), op grond waarvan de aanleg van een buisleiding of de aanleg, bouw of vestiging van een kwetsbaar of een beperkt kwetsbaar object wordt toegelaten. Echter, ook als de verantwoordingsplicht niet van toepassing is kan in het kader van goede ruimtelijke ordening (artikel 10 Wro) een verantwoording noodzakelijk zijn.

Een volledige verantwoording mag buiten toepassing blijven indien kan worden aangetoond dat:

- het groepsrisico, niet hoger is dan 0,1 maal de oriëntatiewaarde voor het groepsrisico, of;
- et groepsrisico, gelet op de redelijkerwijs te verwachten verandering van de dichtheid van personen, met niet meer dan 10% toeneemt en;
- de oriëntatiewaarde, gelet op de dichtheid van personen, niet wordt overschreden.

De beperkte verantwoording dient in ieder geval in te gaan op de volgende onderdelen:

- I de aanwezige en de te verwachten dichtheid van personen in het invloedsgebied van de buisleiding;
- II de omvang van het groepsrisico;
- III de mogelijkheden tot voorbereiding van bestrijding en beperking van de omvang van een ramp of zwaar ongeval;
- IV de mogelijkheden van personen die zich bevinden in het invloedsgebied van de risicobron om zichzelf in veiligheid te brengen.

Overige voor Pijnacker-Nootdorp relevante besluiten op het gebied van externe veiligheid.

### *Activiteitenbesluit*

Dit besluit en de bijbehorende regeling zijn de opvolger van een groot aantal AMvB's. In het Activiteitenbesluit staan algemene regels voor verschillende milieuaspecten, waaronder veiligheidsafstanden (voor bijvoorbeeld propaantanks, ammoniak koelinstallaties en gasontvangststations) waaraan voldaan moet worden.

## *Vuurwerkbesluit*

Dit besluit reguleert de gehele keten rondom vuurwerk. In bijlage 3 van het Vuurwerkbesluit zijn veiligheidsafstanden tot kwetsbare en geprojecteerde kwetsbare objecten opgenomen. De aan te houden afstand is afhankelijk van het type vuurwerk en de hoeveelheid vuurwerk dat wordt opgeslagen. De regels voor het vervoer van vuurwerk zijn een uitwerking van de Wet vervoer gevaarlijke stoffen (Wvgs).

## **Doorwerking plangebied**

## *Risicovolle bedrijven binnen/nabij het plangebied*

Binnen/nabij het plangebied in het wijzigingsplan zijn geen risicovolle bedrijven met een plaatsgebonden risicocontour die buiten de inrichting valt. Het plangebied ligt ook niet binnen het invloedsgebied van een risicovol bedrijf.

## *Transport gevaarlijke stoffen binnen/nabij het plangebied*

## Transport gevaarlijke stoffen over rijkswegen

Uit de risicokaart blijkt dat de A4 een PR 10-6 contour heeft van 23 meter. De A4 heeft een plasbrandaandachtsgebied. Uit de risicokaart blijkt dat de A12 een PR 10-6 contour heeft van 0 meter. De A12 heeft geen plasbrandaandachtsgebied. Uit de risicokaart blijkt dat de A13 een PR 10-6 contour heeft van 17 meter. De A13 heeft ook een plasbrandaandachtsgebied. Geen van de plangebieden ligt binnen deze contouren.

Het plangebied ligt binnen het invloedsgebied van de A4 en de A13, maar wel op ruim meer dan 200 meter. Een berekening en een volledige verantwoording van het groepsrisico is dan ook niet aan de orde. Wel moet aandacht worden besteed aan de mogelijkheden tot voorbereiding van bestrijding en beperking van de omvang van een ramp of zwaar ongeval. Als op grond van het bestemmingsplan de bouw, vestiging of aanleg van nog niet gerealiseerde (beperkt) kwetsbare objecten wordt toegestaan moet ook worden ingegaan op zelfredzaamheid. Dit is hier het geval.

|                                   | HW47     |
|-----------------------------------|----------|
| RIJKSWEGEN                        |          |
| Binnen invloedsgebied A4 (4000m)  | ja       |
| Afstand A4 - Deelgbied            | > 3300 m |
| Afstand = meer dan 200m           | ja       |
| Binnen invloedsgebied A12 (880m)  | nee      |
| Afstand A12 - Deelgbied           | > 1100 m |
| Afstand = meer dan 200m           | ja       |
| Binnen invloedsgebied A13 (4000m) | ja       |
| Afstand A13- Deelgbied            | ± 3700 m |
| Afstand = meer dan 200m           | ja       |

Figuur 4.2 Afstanden invloedsgebied Rijkswegen

### Transport gevaarlijke stoffen over provinciale wegen

Een klein deel van de N470 is aangewezen als gemeentelijke route voor het transport van gevaarlijke stoffen Over dit gedeelte wordt voornamelijk LNG vervoerd, naar een locatie op het bedrijvenpark Ruyven. Op basis van de vergunde jaarlijkse doorzet zijn er 260 transportbewegingen te verwachten. Het overige deel van de N470 is niet aangewezen als route transport gevaarlijke stoffen. Er kan incidenteel wel transport van gevaarlijke stoffen plaats vinden, via een ontheffing. Dit zal met name de bevoorrading van (kleine) propaantanks in het buitengebied betreffen. De tankstations binnen de gemeente Pijnacker-Nootdorp verkopen geen LPG, ook ESSO aan de Rijksweg A13 niet.

In de Handleiding Risicoanalyse Transport (HART) is vastgelegd hoe de risico's van transport van gevaarlijke stoffen conform het vigerende beleid geanalyseerd moeten worden. In HART zijn vuistregels opgenomen ten aanzien van de noodzaak om te rekenen aan het plaatsgebonden risico en het groepsrisico. Het gebruik van deze handleiding is verplicht.

De vuistregels uit de HART geven aan dat voor een weg buiten de bebouwde kom (zoals de N470) geldt dat er geen PR-10-6 contour aanwezig is als het aantal tankauto's van de stofcategorie GF3 (propaan, LPG, LNG) lager is dan 500. Voor de N470 binnen de gemeente Pijnacker-Nootdorp zijn geen tellingen beschikbaar, wel voor het deel in Delft (GF3: 75) en in Zoetermeer (GF3: 73). Gezien het feit dat in Pijnacker-Nootdorp geen LPG geleverd wordt maar alleen propaan zal het aantal transporten GF3 op het niet aangewezen deel van de N470 vergelijkbaar of lager zijn. Op het aangewezen deel van de N470 komen daar de transporten LNG bij (260). Opgeteld zal het totaal aantal transporten GF3 beduidend lager zijn dan 500. Daarmee wordt voldaan aan de vuistregels voor het plaatsgebonden risico.

Er is ook gekeken of er voor de N470 sprake is van overschrijding van de oriëntatiewaarde van het groepsrisico. Om dit te bepalen is getoetst of het aantal GF3 transporten onder de drempelwaarden in tabel 1-6 (overschrijding 10% van de oriëntatiewaarde voor wegen buiten de bebouwde kom, eenzijdige bebouwing) en tabel 1-7 (overschrijding 10% van de oriëntatiewaarde voor wegen buiten de bebouwde kom, tweezijdige bebouwing) zit en of met dit plan ook onder deze drempelwaarde wordt gebleven.

Van belang is de afstand tussen de bebouwing en de N470, het aantal personen per hectare en het aantal transporten GF3 over de N470. Ter hoogte van dichte en tweezijdige bebouwing (Emerald en Ruyven) is de afstand tussen de as van de weg en de bebouwing minimaal 30 meter. Hier is ook het aantal transporten het hoogst, vanwege het bevoorraden van het LNG-tankstation op Ruyven: 260. Tabel 1-7 laat zien dat de drempelwaarde voor de oriëntatiewaarde voor het groepsrisico wordt pas overschreden bij een bevolkingsdichtheid van 90 personen per hectare. Dat is daar niet aan de orde. Elders langs de N470 ligt de bebouwing wel dichterbij (mimimaal 15 meter) maar daar is sprake van eenzijdige bebouwing. Hiervoor wordt gekeken naar tabel 1-6. Over dit deel van de N470 wordt alleen sporadisch propaan vervoerd. In combinatie met de lagere bevolkingsdichtheid zal ook hier de oriëntatiewaarde voor het groepsrisico niet worden overschreden. De N470 ligt op meer dan 4.000 meter van het plangebied. Tabellen 1-6 en 1-7 gaan tot een afstand van 200 meter. Overeenkomstig het Bevt (artikel 8, lid 1) en de HART (paragraaf 2.1) hoeven namelijk geen beperkingen aan het ruimtegebruik van een plan te worden gesteld in een gebied dat op meer dan 200 meter van een route of tracé ligt. Een berekening van (de toename van) de hoogte van het groepsrisico is dan niet aan de orde. Een (beperkte) verantwoording van het groepsrisico is aan de orde indien een plangebied zich bevindt binnen het invloedsgebied van een risicobron. Het invloedsgebied wordt bepaald door de 1% letaliteitsafstand van de stofcategorieën die getransporteerd worden. Voor GF3 geldt een invloedsgebied

van 355 meter. Gezien de afstand tot het plangebied is een (beperkte) verantwoording van het groepsrisico niet aan de orde.

#### Gemeentelijke route voor transport gevaarlijke stoffen

Het transport van alle gevaarlijke stoffen rust op een belangrijk basisprincipe: diegene die met een voertuig via de weg gevaarlijke stoffen vervoert is, op grond van de Wegenverkeerswet 1994 en de Wet Vervoer Gevaarlijke Stoffen (WVGS), verplicht als zodanig de bebouwde kommen van gemeenten te vermijden. Als het vervoer binnen de bebouwde kom noodzakelijk is ten behoeve van het laden en lossen of omdat er redelijkerwijs geen route buiten de bebouwde kom beschikbaar is, mag de chauffeur van dit basisprincipe afwijken. Op deze manier wordt het transport van gevaarlijke stoffen door de bebouwde kom geminimaliseerd.

De gemeente Pijnacker-Nootdorp beschikt over een aangewezen wegennet voor routeplichtige stoffen op grond van de Wet vervoer gevaarlijke stoffen. De route voor gevaarlijk transport is gelegen op bedrijventerrein Ruijven en ligt op ruime afstand (op ongeveer 4.700 meter) van het plangebied.

#### Transport gevaarlijke stoffen over spoor en water

Het spoor (NS Den Haag - Gouda; Randstadrail Den Haag - Rotterdam) wordt niet gebruikt voor transport van gevaarlijke stoffen. Rondom deze spoorbanen bevindt zich daarom geen risicocontour in het kader van externe veiligheid. Ook vindt er geen transport van gevaarlijke stoffen over water plaats.

## *Buisleidingen binnen/nabij het plangebied*

|                                  | HW47     |
|----------------------------------|----------|
| BUISLEIDINGEN                    |          |
| Aardgas - Binnen 100%?           | nee      |
| Aardgas - Binnen 1%?             | nee      |
| Aardgas - Afstand tot deelgebied | ± 380 m  |
| CO2- Binnen 100%?                | nee      |
| CO2- Binnen 1%?                  | nee      |
| CO2- Afstand tot deelgebied      | ± 4800 m |
| K2- Binnen 100%?                 | nee      |
| K2 - Binnen 1%?                  | nee      |
| K2 - Afstand tot deelgebied      | ± 5100 m |

Figuur 4.3 Afstanden invloedsgebied buisleidingen

#### Aardgas

Binnen of nabij het plangebied zijn geen hogedruk aardgasleidingen (groen) aanwezig. De dichtstbijzijnde buisleiding ligt op ongeveer 380 meter. Deze buisleidingen vormen daarom geen belemmering voor de ontwikkelingen in het plangebied.

#### Brandbare vloeistoffen

Er loopt een brandstofleiding (K2) van Defensie Pijpleidingorganisatie (DPO) door de gemeente Pijnacker-Nootdorp. De PR 10-6 contour ligt op de leiding. Omdat er maximaal 'minder dan 10 slachtoffers' kunnen vallen is er, conform art. 1 van het Bevb, formeel geen sprake van een groepsrisico voor de K2-leiding. De leiding ligt bovendien op ruime afstand (bijna 5.100 meter) van het plangebied en vormt daarom geen belemmering.

#### CO2

Er loopt een CO2-leiding door de gemeente Pijnacker-Nootdorp. Naar aanleiding van ontwikkelingen nabij dezelfde CO2-leiding in Zoetermeer is in 2007 door RIVM en TNO uitgebreid onderzoek gedaan naar de risico's en effecten van vrijkomend CO2 bij leidingbreuk. Hierbij is door het RIVM geconcludeerd dat de risico's en letale effecten zich niet voordoen buiten een afstand van 4 meter van de buisleiding. VROM onderschrijft dit onderzoek en deze conclusie (brief VROM, datum 24 augustus 2007, kenmerk DGM/EV2007082989). Ook recent onderzoek aan de leiding. De CO2 leiding (Tebodin, documentnummer 3413682, 7 april 2014) bevestigt dit. De rapportage van Arcadis "QRA Vervoersknoop Bleizo (1 februari 2016, kenmerk D04011.000122) stelt "De ondergrondse leidingdelen leiden niet tot externe veiligheidsrisico's." De buisleiding ligt bovendien op ruime afstand (ongeveer 4.800 meter) van het plangebied en is dus geen belemmering in het kader van externe veiligheid.

#### Bereikbaarheid, bestrijdbaarheid en zelfredzaamheid

Het plangebied ligt binnen het invloedsgebied (1% letaliteit) van de A4 en de A13, maar op meer dan 200 meter waardoor er geen berekening en/of verantwoording van het groepsrisico vereist. Er vindt over de A4 en de A13 echter wel transport plaats van gevaarlijke stoffen (gezien de afstand tot het plangebied zijn alleen van belang de giftige vloeistoffen en de giftige gassen). Daarom moet aandacht worden besteed aan het bestrijden en het beperken van de omvang van een ramp of een zwaar ongeval. Als op grond van het bestemmingsplan de bouw, vestiging of aanleg van nog niet gerealiseerde (beperkt) kwetsbare objecten wordt toegestaan moet ook worden ingegaan op zelfredzaamheid. Dit is hier het geval.

Bij de Veiligheidsregio Haaglanden is advies gevraagd. De Veiligheidsregio Haaglanden heeft gereageerd (kenmerk 2019122034124, datum 23 januari 2020) dat zij geen aanvullend advies uitbrengen. In plaats daarvan wordt gebruik gemaakt van de notitie "ADVISERING EV - VEILIGHEIDSREGIO HAAGLANDEN invulling van de adviesrol bij ruimtelijke plannen". Hierin staan per risicobron de te treffen maatregelen genoemd. Bij transport van giftige vloeistoffen en giftige gassen over de weg zijn dit risicocommunicatie en een afschakelbare ventilatie. Voor de volledigheid worden eerst de belangrijkste scenario's die kunnen optreden bij transport van giftige vloeistoffen en giftige gassen over de weg benoemd.

#### Scenario's

Het meest waarschijnlijke scenario is een lekkage van een tankwagen met gevaarlijke stoffen. Hierbij komt een kleine hoeveelheid van de vervoerde stof vrij. Hoe groot de effecten naar de omgeving zullen zijn, is afhankelijk van de stof (mate van giftigheid) en de hoeveelheid die is vrijgekomen. Bij de meeste stoffen zal de omgeving uit voorzorg worden ontruimd, maar zullen er, buiten irritatie aan luchtwegen en ogen en/of stankoverlast, weinig problemen zijn. Het ergst denkbare scenario is een lekkage of het ineens vrijkomen van de totale hoeveelheid gevaarlijke stoffen van een (tank)wagen met een giftige vloeistof of giftig gas. Hoe groot de effecten naar de omgeving zullen zijn, is onder andere afhankelijk van de soort stof en de hoeveelheid die is vrijgekomen. Daarbij hebben ook de weersomstandigheden een grote invloed op de verspreiding. In het ergste geval kan dit leiden tot een invloedsgebied van meer dan 4000 meter. De kans op dit scenario is zeer klein. Aangezien met het voorliggende ruimtelijke plan geen maatregelen aan de risicobron kunnen worden getroffen, zijn onderstaande maatregelen gericht op de beheersing en vermindering van de effecten van een incident.

#### Maatregelen ter bevordering van de zelfredzaamheid

Indien in objecten een ventilatievoorziening aanwezig is of wordt gerealiseerd moet deze ventilatie met een eenvoudige (handmatige) handeling uit te schakelen of af te sluiten zijn. Hiermee kunnen de gevolgen bij het vrijkomen van giftige stoffen in het object worden beperkt. Dit geldt bij verbouw en (vervangende) nieuwbouw van alle objecten, bestemd voor het verblijf van personen. Het is daarbij van belang dat ook eventuele ramen en ventilatieopeningen kunnen worden gesloten.

## *Mogelijkheden tot voorbereiding van bestrijding en beperking van de omvang van een ramp of zwaar ongeval*

Zowel voor de bereikbaarheid en bestrijdbaarheid van 'dagelijkse incidenten', zoals brand of wateroverlast, als voor calamiteiten op het gebied van externe veiligheid, is het van belang dat de bereikbaarheid voor de hulpdiensten en bluswatervoorzieningen voldoende zijn.

Voor de bereikbaarheid en bestrijdbaarheid is door de Nederlandse Vereniging voor Brandweerzorg en Rampenbestrijding (NVBR) is de 'Handreiking Bluswatervoorziening en bereikbaarheid (november 2012)' ontwikkeld. Deze wordt door gemeente Pijnacker-Nootdorp gehanteerd en nageleefd. De veiligheidsregio Haaglanden heeft eisen geformuleerd ten aanzien van de bereikbaarheid en de bluswatervoorziening. In het algemeen geldt dat een woonhuis tot op 40 meter bereikbaar moet zijn voor een brandweervoertuig. De wegen en bruggen er naar toe moeten ook een bepaalde belasting aankunnen, een bepaalde doorgangshoogte en rijbaanbreedte hebben en een zekere binnenbocht- en buitenbochtstraal hebben. Wat betreft de bluswatervoorziening geldt dat er binnen een straal van 100 meter van het object een bluswatervoorziening aanwezig moet zijn. Een bluswatervoorziening kan zijn: open water, ondergrondse brandkraan (opbrengst minimaal 30 m3 / uur) of geboorde put. De ontwikkellocaties binnen het plangebied zijn aan deze eisen getoetst. Voor wat betreft de bereikbaarheid voor de hulpdiensten en de beschikbaarheid en bereikbaarheid van bluswatervoorzieningen geldt dat deze in de huidige situatie en onder normale omstandigheden voldoende is. Risicocommunicatie

Het advies van de Veiligheidsregio Haaglanden geeft aan dat om ervoor te zorgen dat mensen goed voorbereid zijn en weten hoe ze moeten, het van belang is dat zij hier vooraf over worden geïnformeerd. De gemeente deelt het advies dat informatie verstrekken aan personen van belang is. Het betreft de handelingsperspectieven om de veiligheid te verhogen. Op de website van de gemeente www.pijnacker-nootdorp.nl kunnen burgers hierover veel informatie vinden bij het thema "veiligheid". Ook op de landelijke website www.nederlandveilig.nl en op de regionale site http://www.watdoeje.nl/haaglanden/ kan men veel informatie vinden.

Daarnaast vindt, indien zich een ongeval voordoet dat effect op de omgeving heeft of nog kan hebben, afhankelijk van de aard en omvang van deze effecten, crisiscommunicatie plaats naar de in het effectgebied liggende bedrijven en bewoners. Bij een eenvoudig incident met geringe effecten zal de communicatie voor zover nodig op reguliere wijze en dus routinematig plaatsvinden door de ter plaatse aanwezige functionarissen van de hulpverleningsdiensten. Indien een incident zich ontwikkelt tot een groot incident of ramp zal binnen de regio Haaglanden, en dus ook binnen de gemeente, zogeheten opschaling plaatsvinden. Van een routinematige aanpak zal overgegaan worden naar een meer gecoördineerde aanpak. Deze gecoördineerde aanpak is beschreven in het crisisbeheersingsplan (rampenplan) van de gemeente. Er is ook een regionaal crisisplan. Het rampenplan en het regionaal crisisplan voorzien onder meer in:

* het waarschuwen van bewoners en de naastgelegen bedrijven (het attenderen van de bevolking op een gevaar of dreigend gevaar en het daarbij geven van een eerste gedragsadvies);

* voorlichting: het verzamelen, het verwerken en verstrekken van informatie, met als doel het beperken of voorkomen van de directe gezondheidsgevolgen voor de betrokkenen door een ongeval.

#### **Conclusie**

Alle aspecten van externe veiligheid zijn beschreven en beoordeeld. Er is advies gevraagd aan de Veiligheidsregio Haaglanden. Zij hebben aangegeven geen aanvullend advies uit te brengen. In plaats daarvan is gebruik gemaakt van de notitie "ADVISERING EV - VEILIGHEIDSREGIO HAAGLANDEN invulling van de adviesrol bij ruimtelijke plannen". Hierin staan per risicobron maatregelen opgenomen.

Er is aandacht besteed aan bestrijdbaarheid, bereikbaarheid en zelfredzaamheid in relatie tot de A4 en de A13. Voor de volledigheid zijn ook de belangrijkste scenario's die kunnen optreden bij transport van gevaarlijke stoffen over de weg behandeld. Externe veiligheid vormt geen belemmering voor de ontwikkeling binnen het plangebied.

# **4.6 Ecologie**

## **4.6.1 Toetsingskader**

De bescherming van de natuur is vastgelegd in de Wet natuurbescherming (Wnb). De Wet natuurbescherming (Wnb) geeft het wettelijke kader voor de bescherming van natuurgebieden en voor soortenbescherming. Bij de voorbereiding van een ruimtelijk plan dient onderzocht te worden of de Wnb ten aanzien van de bescherming van dier- en plantensoorten en gebieden de uitvoering van het plan niet in de weg staan. De provincie is bevoegd gezag voor de toetsing van handelingen met mogelijke gevolgen voor beschermde dier- en plantensoorten (de soortenbeschermingsbepalingen) én voor Natura 2000-gebieden (de gebiedenbeschermingsbepalingen). Alleen bij ruimtelijke ingrepen waarmee grote nationale belangen zijn gemoeid, blijft het Rijk bevoegd gezag.

Daarnaast vindt beleidsmatige gebiedsbescherming plaats door middel van het Natuurnetwerk Nederland (NNN), de voormalige Ecologische Hoofdstructuur (EHS). Ook in dit kader zijn de provincies het bevoegd gezag.

## **Gebiedsbescherming vanuit de Wet natuurbescherming**

De Wet natuurbescherming, heeft voor wat betreft gebiedsbescherming, betrekking op de Europees beschermde Natura 2000-gebieden. Als er naar aanleiding van projecten, plannen en activiteiten, afzonderlijk of in combinatie met andere plannen of projecten, mogelijkerwijs significante effecten optreden, dienen deze bij de voorbereiding van een wijzigingsplan in kaart te worden gebracht en beoordeeld.

Natura 2000-gebieden hebben een externe werking, zodat ook ingrepen die buiten deze gebieden plaatsvinden en verstoring kunnen veroorzaken, moeten worden getoetst op het effect van de ingreep op soorten en habitats. Een ruimtelijk plan dat significante gevolgen kan hebben voor een Natura 2000-gebied kan alleen worden vastgesteld indien uit een passende beoordeling de zekerheid is verkregen dat het plan de natuurlijke kenmerken van het gebied niet zal aantasten. Indien deze zekerheid niet is verkregen, kan het plan worden vastgesteld, indien wordt voldaan aan de volgende drie voorwaarden:

- 1. alternatieve oplossingen zijn niet voorhanden;
- 2. het plan is nodig om dwingende redenen van groot openbaar belang, met inbegrip van redenen van sociale of economische aard; en
- 3. de noodzakelijke compenserende maatregelen worden getroffen om te waarborgen dat de algehele samenhang van het Natura 2000-netwerk bewaard blijft.

Projecten, plannen en activiteiten die mogelijk een negatief effect hebben op de beschermde natuur in een Natura 2000-gebied zijn vergunningsplichtig.

#### **Gebiedsbescherming vanuit provinciaal beleid**

Het Natuurnetwerk Nederland (voorheen: Ecologische Hoofdstructuur (EHS)) is een samenhangend netwerk van bestaande en te ontwikkelen natuurgebieden. Het netwerk wordt gevormd door kerngebieden, natuurontwikkelingsgebieden en ecologische verbindingszones met als doel natuurgebieden beter met elkaar en met het omringende agrarisch gebied te verbinden.

Conform artikel 1.12 van de Wet natuurbescherming dragen gedeputeerde staten in hun provincie zorg voor de totstandkoming en instandhouding van een samenhangend landelijk ecologisch netwerk, genaamd 'Natuurnetwerk Nederland'. Zij wijzen daartoe in hun provincie gebieden aan die tot dit netwerk behoren. De planologische begrenzing en beschermingsregimes van het Natuurnetwerk Nederland loopt via het traject van de provinciale ruimtelijke structuurvisies en verordeningen.

Voor deze gebieden geldt een planologisch beschermingsregime. Activiteiten in deze gebieden zijn alleen toegestaan als ze geen negatieve effecten hebben op de wezenlijke kenmerken of waarden of als deze kunnen worden tegengegaan met mitigerende maatregelen.

#### **Soortenbescherming**

De Wet natuurbescherming onderscheidt beschermingsregimes voor soorten op grond van internationale verdragen, aangevuld met soorten die vanuit een nationaal oogpunt beschermd worden. Hierdoor zijn er in de Wet natuurbescherming drie verschillende verbodsartikelen per categorie soorten;

- soorten van de Vogelrichtlijn *(artikel 3.1)*;
- soorten van de Habitatrichtlijn en de verdragen van Bern en Bonn *(artikel 3.5)*;
- andere soorten *(artikel 3.10)*.

Per beschermingsregime is aangegeven welke verboden er gelden en onder welke voorwaarden ontheffing of vrijsteling kan worden verleend door het bevoegd gezag. Volgens artikel 3.31 zijn de verboden, bedoeld in de artikelen 3.1, 3.5 en 3.10 niet van toepassing op handelingen die zijn beschreven in en aantoonbaar worden uitgevoerd overeenkomstig een door het Ministerie van Economische Zaken goedgekeurde gedragscode en die plaatsvinden in het kader van bestendig beheer, bestendig gebruik, of ruimtelijke ontwikkeling of inrichting.

#### **Doorwerking projectgebied**

Er is door Jansen & Jansen Groenadviesbureau een quickscan flora & fauna gedaan voor het plangebied. In deze toelichting worden de belangrijkste conclusies vermeld, voor het gehele onderzoek wordt verwezen naar de bijlagen.

- Overtreding van de Wet natuurbescherming kan redelijkerwijs worden uitgesloten;
- De werkzaamheden kunnen worden uitgevoerd conform projectplanning;
- Er dient wel rekening gehouden te worden met de aanwezigheid van nesten van algemene broedvogels in de te slopen objecten tijdens het broedseizoen. De objecten mogen niet worden gesloopt tijdens het broedseizoen (globaal van 15 maart tot 1 september), tenzij zeker is dat er geen actieve verblijfplaatsen van vogels aanwezig zijn;
- Aanvullend moet rekening worden gehouden met rugstreeppadden. In de huidige situatie is het plangebied ongeschikt als leefgebied voor rugstreeppadden. Door graafwerkzaamheden ten behoeve van de nieuwe woning kan het plangebied dit plotseling wel worden. Als de bouwput, in het voorjaar of in de zomer, langer onbewerkt blijft dan 2 weken, is het verstandig om het plangebied af te schermen met amfibieënschermen. Als rugstreeppadden het plangebied in gebruik nemen, moeten alle werkzaamheden worden gestaakt en dient een ontheffing te worden aangevraagd bij de omgevingsdienst.

# **4.7 Bodem**

## **4.7.1 Toetsingskader**

In het Besluit ruimtelijke ordening (artikel 3.1.6 lid 1 onder d) is bepaald dat voor de uitvoerbaarheid van een plan rekening gehouden moet worden met de bodemgesteldheid in het plangebied. Bij functiewijzigingen dient te worden bepaald of de bodemkwaliteit voldoende is voor de beoogde functie en moet worden bepaald of nader onderzoek en eventueel saneringen noodzakelijk zijn. In de Wet bodembescherming is bepaald dat indien de desbetreffende bodemkwaliteit niet voldoet aan de norm voor de beoogde functie, de grond zodanig dient te worden gesaneerd dat zij kan worden gebruikt door de desbetreffende functie (functiegericht saneren). Nieuwe bestemmingen dienen bij voorkeur op schone grond te worden gerealiseerd. Derhalve is een bodemonderzoek conform de NEN 5740 richtlijnen noodzakelijk.

## **Algemeen**

Een verontreinigde bodem kan zorgen voor gezondheidsproblemen en aantasting van de kwaliteit van het natuurlijk leefmilieu. Daarom is het belangrijk om bij ruimtelijke plannen de bodemkwaliteit mee te nemen in de overwegingen. De Wet bodembescherming, Besluit bodemkwaliteit en de Woningwet stellen grenzen aan de aanvaardbaarheid van verontreinigingen. Tevens is bij de realisatie van ruimtelijke plannen vaak grondverzet noodzakelijk. Het tijdelijke opslaan en toepassen van grond en/of baggerspecie en het toepassen van steenachtige bouwstoffen is middels het Besluit bodemkwaliteit aan regels gebonden.

Opgemerkt wordt dat op dit moment de wet- en regelgeving in ontwikkeling zijn en hoogstwaarschijnlijk binnen de toekomstige omgevingswet zullen worden vormgegeven. De pijlers hierbij zullen gericht zijn op de zorgplicht en het omgevingsplan. Het omgevingsplan heeft betrekking op twee soorten regels: algemene regels die gevolgen hebben voor de fysieke leefomgeving (bouwwerken, infrastructuur, bodem, lucht en dergelijke) en regels die: 'evenwichtige toedeling van functies aan locaties' inhouden. In het kader van de omgevingswet is de gemeente bevoegd gezag bodem.

Om het gebruik van de ruimte beneden maaiveld duurzaam en optimaal te benutten zal bij ontwikkelingen of activiteiten in de onder- en/of bovengrond rekening moeten worden gehouden met de ruimtelijk ordening van de ondergrond in relatie tot de bovengrond, en vice versa.

(Huidige) wet- en regelgeving (bodem)onderzoek bij (her)inrichting of bestemmingswijziging: Bij de (her)inrichting of bestemmingswijziging van een locatie en/of bij grondverzet inclusief het verwijderen van grondgebonden objecten, dient een historisch (bodem)onderzoek conform de vastgestelde norm te worden uitgevoerd om mogelijk bodembedreigende activiteiten te achterhalen (huidige norm: NEN-5725). In het kader van het historisch onderzoek zal minimaal een terreininspectie moeten worden uitgevoerd, een gesprek met de (voormalige) eigenaar/beheerder van de locatie moet plaatsvinden, het raadplegen van historische kaarten, luchtfoto's en landelijk bodemloket, en een bezoek aan het gemeentearchief moet worden gebracht (tenzij geen relevante informatie van de onderzoekslocatie bij de gemeente aanwezig is).

Op basis van de beschikbare historische en/of milieuhygiënische (bodemkwaliteits)gegevens wordt bepaald of asbest-, water- en/of bodemonderzoek dient te worden uitgevoerd conform de geldende vastgestelde onderzoeknormen.

Een locatie wordt als asbestverdacht beschouwd indien nu of in het verleden op de locatie verhardingen, (zintuiglijk) verdachte terreindelen aanwezig zijn of zijn geweest (bijvoorbeeld (puin)dammen, (puin)funderings- of ophooglagen, bodemvreemde materialen, slootdempingen, etc.), en overige asbestgerelateerde of bodembedreigende activiteiten plaatsvinden of hebben plaatsgevonden (bijvoorbeeld opstallen met golfplaten, beschoeiingen, etc.). Indien een locatie als asbestverdacht kan worden beschouwd, zal een asbestinventarisatie van de bodem conform de vastgestelde norm moeten worden uitgevoerd (huidige norm: NEN-5707). Indien asbestverdacht bouw- en/of sloopafval of (puin)granulaat wordt aangetroffen zal een asbestinventarisatie conform de vastgestelde norm moeten worden uitgevoerd (huidige norm: NEN-5897). Voorafgaand aan de sloop dient voor aanwezige opstallen een asbestinventarisatie te worden uitgevoerd conform de vastgestelde norm (huidige norm: SC540), om zorg te dragen dat bij de sloop van opstallen het aanwezige asbesthoudende materiaal, onder daarvoor geldende wet- en regelgeving voorafgaand aan de overige sloopwerkzaamheden, wordt verwijderd (conform de norm: SC530) en naar een erkend eindverwerker wordt afgevoerd, zodat geen asbesthoudende materialen op en/of in de bodem achterblijven.

#### Bodemverontreiniging/-sanering:

Indien binnen de locatie een (mogelijk) geval van bodemverontreiniging is en/of wordt vastgesteld, zal bij (her)inrichting of wijziging in het gebruik van de locatie voor de aanpak van de bodemverontreiniging in het kader van de Wet bodembescherming goedkeuring moeten worden verleend door het bevoegd gezag. De gemeente toetst de saneringsvariant van een 'geval van bodemverontreiniging' in het kader van de Woningwet. Voor de aanpak van gevallen van asbestverontreiniging die vallen onder het Besluit asbestwegen Wms dient goedkeuring te zijn verleend door het bevoegd gezag, te weten Inspectie Leefomgeving en Transport. Opgemerkt wordt dat in het kader van de (toekomstige) omgevingswet de gemeente bevoegd gezag bodem is.

#### Waterbodem:

Voorafgaand aan het vrijkomen van baggerspecie en/of het dempen van een watergang dient voor het bepalen van de (milieuhygiënische) kwaliteit van baggerspecie een waterbodemonderzoek te worden uitgevoerd conform de vastgestelde norm (huidige norm: NEN-5720), voor zover het Besluit bodemkwaliteit geen vrijstelling kent. Tevens wordt geadviseerd om gelijktijdig monsters te nemen van de ondergrond onder de (aanwezige) baggerspecie, het volume van de aanwezige baggerspecie vast te (laten) stellen en een verwerkingsadvies voor de baggerspecie op te (laten) stellen.

#### Actualiteit milieuhygiënische (bodem)kwaliteitsgegevens:

Sinds 1 juli 2008 is het Besluit bodemkwaliteit (Bbk) in werking getreden, waaraan alle bij de overheid ter toetsing aangeleverde bodemkwaliteitsgegevens dienen te voldoen. Met de introductie van het Bbk is een nieuw standaard stoffenpakket geïntroduceerd en dienen onderzoeken en waar nodig bodemsanerende maatregelen te worden uitgevoerd door erkende bodemintermediairs (Kwalibo: Kwaliteitsborging in het bodembeheer).

Bodemkwaliteitsgegevens die niet voldoen aan het Bbk kunnen niet als actueel worden beschouwd. Ook locatie specifieke omstandigheden kunnen van invloed zijn op de bodemkwaliteit. Een (bodem)onderzoek betreft een momentopname. De resultaten van het onderzoek kunnen minder representatief worden naarmate de tijd verstrijkt. Indien na het onderzoek op of nabij de locatie (bodembedreigende) activiteiten of calamiteiten plaatsvinden en/of in de omgeving (mobiele) verontreinigingen aanwezig zijn, kan de bodemkwaliteit hierdoor zijn of worden beïnvloed.

Herbruikbare grond, baggerspecie en/of bouwstof:

Indien tijdens graafwerkzaamheden herbruikbare grond, baggerspecie en/of bouwstof vrijkomt en hergebruikt of afgevoerd gaat worden, is het Besluit bodemkwaliteit van toepassing. In het kader van het Besluit bodemkwaliteit kan het noodzakelijk zijn om aanvullend op het bodemonderzoek een partijkeuring (AP04) uit te laten voeren om van de vrijkomende partij de verwerkings- en/of gebruiksmogelijkheden te kunnen classificeren.

#### **Doorwerking plangebied**

Er is door Van Der Helm Milieubeheer BV een verkennend en nader milieukundig (asbest)bodemonderzoek d.d. 6 maart 2020 uitgevoerd conform de NEN 5740 en NEN 5707. In deze toelichting worden de belangrijkste conclusies vermeld, voor het gehele onderzoek wordt verwezen naar de bijlagen.

Op basis van het onderzoek wordt geconcludeerd dat de locatie geschikt is voor het voorgenomen gebruik en dat er milieuhygiënisch gezien geen belemmeringen zijn voor de bouw van een woonhuis. Ter onderbouwing van bovenstaand wordt tevens geconcludeerd dat:

- ter plaatse van boringen 02 en 08, in het zuidelijk gedeelte van de onderzoekslocatie, in de bovengrond sterke verontreinigingen met lood en zink zijn geconstateerd. Nader onderzoek heeft aangetoond dat de ondergrond niet tot licht verontreinigd is met lood en dat ter plaatse van de omringende boringen de grond maximaal licht verontreinigd is met zink en lood;
- de omvang van de sterk met lood en zink verontreinigde grond ter plaatse van boring 02 vastgesteld is op circa 6 m³. De omvang van de sterk met lood en zink verontreinigde grond ter plaatse van boring 08 is vastgesteld op maximaal 10 m³. Ter plaatse van boring 09 is de grond niet sterk verontreinigd en hoeft derhalve de omvang niet vastgesteld te worden, daarnaast blijft de betonverharding vooralsnog liggen. Er is geen sprake van een ruimtelijke, technische en organisatorische samenhang van de sterke verontreinigingen ter plaatse van boring 02 en 08;
- onafhankelijk van een ruimtelijke, technische en organisatorische samenhang van de twee sterk verontreinigde spots, minder dan 25 m³ bodemvolume sterk verontreinigd is (tot boven de interventiewaarde) waardoor geen sprake is van "een geval van ernstige bodemverontreiniging" zoals omschreven in de Wet Bodembescherming en derhalve ook geen sprake is van een saneringsnoodzaak;
- het grondwater maximaal licht verontreinigd is met de geanalyseerde parameters;
- de bovengrond, ter plaatse van de sterk verontreinigde grond, is op basis van het Tijdelijk Handelingskader PFAS indicatief toepasbaar als bodemfunctieklasse 'Wonen / Industie';
- in asbestmengmonster ASB01, bestaande uit de matig puinhoudende bovengrond van boringen 02, 08 en 09, bedraagt de gewogen asbestconcentratie 85 mg/kg d.s. Na herbemonstering (zie toelichting hoofdstuk 6) op 23 augustus 2019 en heranalyse van deze bovengrond is een gewogen asbestconcentratie van 30 mg/kg d.s. geconstateerd. Het criterium voor nader asbest onderzoek wordt hiermee niet overschreden. In asbestmengmonster ASB02 van de zwak puinhoudende bovengrond bedraag de gewogen asbestconcentratie 22,75 mg/kg d.s. De grond ter plaatse van de onderzoekslocatie is wel asbesthoudend, echter niet tot boven de maximaal toegestane concentratie van 100 mg/kg d.s. Het criterium voor het uitvoeren van nader (asbest)onderzoek (> 50 mg/kg d.s.) wordt eveneens niet overschreden. Sporadisch is op het maaiveld asbesthoudend plaatmateriaal aangetroffen, dit is van het maaiveld verwijderd in het kader van het onderzoek.

Aanbevolen wordt om ter plaatse van de boringen 02 en 08 geen werkzaamheden in de grond uit te voeren om verspreiding van de verontreinigde grond te voorkomen. Aangezien de geplande woning meer noordelijk op de onderzoekslocatie wordt gebouwd, is de kans op verspreiding van de verontreinigde grond gering. Indien ter plaatse van de verontreinigde spots wel in de grond gewerkt gaat worden, dient deze grond gesaneerd te worden. Daarnaast wordt aanbevolen tijdens de werkzaamheden alert te zijn op het sporadisch voor kunnen komen van asbesthoudend materiaal op het maaiveld. Aangezien de grond niet verontreinigd is met asbest kan eventueel aanwezig plaatmateriaal op het maaiveld middels handpicking worden verwijderd.

De woning heeft (vermoedelijk) overlap met de sterke verontreiniging rond boring 2. Verspreiding van de matige en sterke verontreinigingen rond boring 2, boring 8 en boring 9 moet worden voorkomen. Daarnaast is met name de bodemverontreiniging met lood kritisch voor het gebruik van de locatie door kinderen. Het gehalte lood ter plaatse van de 2 spots met bodemverontreiniging, rond boring 8 en boring 9, overschrijdt de gezondheidskundige waarden voor lood voor wonen met tuin.

Voorafgaand het gebruik van de onderzoekslocatie als wonen met tuin dienen de matige en sterke bodemverontreiniging rond boring 2, boring 8 en boring 9 te worden gesaneerd. Voorafgaand het uitvoeren van (bodem)sanerende maatregelen dient een plan van aanpak voorgelegd te worden aan het bevoegd gezag, gemeente Pijnacker-Nootdorp. Het rapport met het plan van aanpak voor het uitvoeren van (bodem)sanerende maatregelen dient gelijktijdig bij de aanvraag omgevingsvergunning ter beoordeling worden gevoegd. De (bodem)sanerende maatregelen zullen milieukundig dienen te worden begeleid en de eindsituatie middels een evaluatieverslag worden vastgelegd.

## **4.8 Water**

## **4.8.1 Toetsingskader**

Op grond van het Besluit ruimtelijke ordening (artikel 3.1.6 lid 1 onder b van het Bro) dient inzicht te worden gegeven in de gevolgen voor de waterhuishouding die samenhangen met de ruimtelijke ontwikkeling die mogelijk wordt gemaakt.

#### **Nationaal Waterplan**

Op 10 december 2015 is Nationaal Waterplan 2016-2021 (NWP) vastgesteld en vervangt het Nationaal Waterplan 2009-2015 en de partiële herziening. Op basis van de Wet ruimtelijke ordening heeft het Nationaal Waterplan voor de ruimtelijke aspecten de status van structuurvisie. Het NWP is bindend voor het Rijk. Het Rijk is in Nederland verantwoordelijk voor het hoofdwatersysteem. In het NWP legt het Rijk onder meer de strategische doelen voor het waterbeheer vast.

De ambities die in dit Waterplan centraal staan zijn:

- Nederland blijft de veiligste delta in de wereld
- Nederlandse wateren zijn schoon en gezond en er is genoeg zoetwater
- Nederland is klimaatbestendig en water robuust ingericht
- Nederland is en blijft een gidsland voor watermanagement
- Nederlanders leven waterbewust.

Voor de gebieden waar het Rijk verantwoordelijkheden heeft op gebied van waterveiligheid en zoetwater, zijn er gebiedsgericht uitwerkingen opgenomen in het NWP.

### **Provinciaal beleid**

De provincie Zuid-Holland heeft een ontwerpplanherzieningsbesluit d.d. 1 februari 2016 genomen voor haar waterbeleid. Het Waterbeleid 2016-2021 bestaat uit de Visie Ruimte en Mobiliteit, de Voortgangsnota Europese Kaderrichtlijn Water 2015 en het provinciaal Waterplan Zuid-Holland 2010-2015.

Het Waterplan heeft vier hoofdopgaven:

- Waarborgen waterveiligheid.
- Zorgen voor mooi en schoon water.
- Ontwikkelen duurzame zoetwatervoorziening.
- Realiseren robuust en veerkrachtig watersysteem.

In het plan zijn deze opgaven verder uitgewerkt in 19 thema's én voor drie gebieden, in samenhang met economische, milieu- en maatschappelijke opgaven.

## **Waterbeheerprogramma Hoogheemraadschap Delfland**

Het plangebied ligt in het gebied van het Hoogheemraadschap van Delfland. Op 19 november 2015 heeft Delfland het Waterbeheerplan 2016-2021 (WBP) vastgesteld. In het WBP wordt de strategie voor de uitvoering van de kerntaken voor de komende jaren beschreven. Het WBP is de leidraad voor het handelen van Delfland in de planperiode 2016-2021 en is tevens een uitnodiging aan private, particuliere en publieke partijen om binnen de uitgezette koers met initiatieven te komen.

De werkzaamheden en projecten voor de komende planperiode zijn terug gebracht tot vier speerpunten:

- In stand houden: De waterkeringen, het watersysteem, de ecologische structuren en het afvalwatersysteem worden met beheer verder geoptimaliseerd.
- Investeren: Natte voeten verkleinen door bij het zoeken naar oplossingen om water langer vast te houden, de waterkeringen op orde te houden met oog voor de multifunctionaliteit, de waterkwaliteit te verbeter en toe te spitsen op de potenties van het gebied en de waterzuiveringen om te bouwen tot zoetwaterfabrieken.
- Samenwerken: Het waterschap kan en doet het niet alleen, de samenwerking in waterbeheer is pluriform van karakter.
- Flexibel en duidelijk: Een flexibel waterschap die rol en houding afstemt op basis van vraagstukken die voorliggen. Er worden duidelijke kaders neergezet maar dogma's zijn er niet.

#### **Beleidsregel veendijken**

In 2007 is de Beleidsregel Veendijken door het Hoogheemraadschap van Delfland vastgesteld. De hoofdregel van de beleidsregel is dat het college geen vergunning verleent voor het verrichten van werkzaamheden en het hebben of aanbrengen van werken in, op, onder en boven de kernzone van een veendijk. De beleidsregel heeft niet tot doel om het effectief en efficiënt verbeteren van het waterkerend vermogen van veendijken te belemmeren.

Daartoe introduceert de beleidsregel een aantal uitzonderingen op de hoofdregel. De doelstellingen bij verbeteringen van veendijken zijn:

- 1. Vergroting van de veiligheid van het achterland (uit te voeren door het Hoogheemraadschap van Delfland);
- 2. Aanbrenging van werken (uitvoering door Hoogheemraadschap van Delfland of derden).

Naar aanleiding van de leggerwijziging die in april 2017 heeft plaatsgevonden, is de polderkade tussen de twee polders afgewaardeerd tot peilscheiding. Bovenstaande is daardoor niet langer van toepassing op onderhavig wijzigingsplan. De dubbelbestemming 'Waterstaat - Waterkering', zoals deze in het moederplan is opgenomen ten behoeve van de bescherming van de regionale waterkering is dientengevolge opgenomen in onderhavig wijzigingsplan (zie ook figuur 4.4).

Figuur 4.4 Uitsnede legger Delfland.

#### **Handreiking watertoets**

Het Hoogheemraadschap van Delfland heeft een Handreiking watertoets voor gemeenten opgesteld. De handreiking biedt gemeenten, adviesbureaus en projectontwikkelaars handvatten voor de invulling van proces en inhoud van de watertoets voor ruimtelijke plannen op gemeentelijk niveau. De handreiking is gebaseerd op bestaand beleid van Delfland en sluit aan op de Wet ruimtelijke ordening, de Wet algemene bepalingen omgevingsrecht, de Crisis- en herstelwet en de Waterwet. De handreiking bestaat uit een procesdeel en een inhoudelijk deel. In het procesdeel wordt ingegaan op het watertoetsproces voor elk van de volgende ruimtelijke planvormen: stedenbouwkundige plan; structuurvisie; bestemmingsplan; beheersverordening; omgevingsvergunning met ruimtelijke onderbouwing; en tot slot de nieuwe planfiguren van de Crisis- en herstelwet, zoals het projectuitvoeringsbesluit. Het inhoudelijk deel bevat de vertaling van het actuele beleid van Delfland in ruimtelijke zin.

#### **Doorwerking plangebied**

#### Veiligheid en waterkeringen

In het moederplan is de dubbelbestemming 'Waterstaat - Waterkering' opgenomen ten behoeve van de bescherming van de regionale waterkering. Binnen deze zone gelden beperkingen voor bouwen. Onderhavig wijzigingsplan voorziet niet in bouwwerkzaamheden binnen deze beschermingszone. De toekomstige is gelegen op een afstand van ruim 25 meter van de beschermingszone. De huidige regels die van toepassing zijn ter plaatse van de dubbelbestemming voor de waterkering blijven gehandhaafd.

#### Waterkwantiteit

In het wijzigingsplan is opgenomen dat ruimtelijke ontwikkelingen geen negatieve invloed mogen hebben op de waterhuishoudkundige situatie. Dit betekent dat een toename van het verhard oppervlak, binnen het gebied moet worden gecompenseerd. Hierbij heeft de gemeente haar voorkeur uitgesproken in het Waterklimaatplan 2017-2020 om het water eerst vast te houden, dan te bergen en dan af te voeren. Bij de beoogde ontwikkeling wordt 240 m² aan bestaande bebouwing gesloopt en een nieuwe woning opgericht binnen een bouwvlak van 234m2 . Er is hiermee geen sprake van toename van het verhard oppervlak.

#### Afvalwater en riolering

De nieuw te bouwen woning zal aangesloten worden op het reeds bestaande rioolstelsel. Hiervoor zal de vereiste rioolheffing worden betaald. Voor de afvoer van het hemelwater zijn verschillende klimaatadaptieve maatregelen mogelijk, halfverharding ter plaatse van de parkeerplaatsen of water vasthouden op particulier terrein, bijvoorbeeld door middel van de aanleg van wadi's, groene daken, het afkoppelen van hemelwaterafvoer en dergelijke.

#### Onderhoud en bagger

In het onderhoud van de watergangen rond het plangebied wijzigt niets ten opzichte van de bestaande situatie. Ten behoeve van de bescherming van de regionale waterkering zal de vigerende dubbelbestemming Waterkering worden gehandhaafd. Door aanvullende regels te stellen aan bouwen wordt gezorgd dat de waterkering en beschermingszone vrij wordt gehouden van onderhoud. De ontwikkeling vindt plaats buiten de overige waterkeringen en beschermingszones.

#### Watersysteemkwaliteit en ecologie

De waterkwaliteit mag niet verslechteren. Tevens mag er geen gebruik gemaakt worden van uitlogende materialen zoals zink en koper. Dergelijke materialen worden in dit geval niet gebruikt. Daarnaast heeft het plan vanwege de kleinschaligheid geen invloed op het omliggende oppervlaktewater. Er vinden geen aanpassingen plaats met relevantie voor de watersysteemkwaliteit en met impact op ecologie.

#### Bodem- en grondwater

Voorafgaand aan het vrijkomen van baggerspecie en/of het dempen van een watergang dient voor het bepalen van de (milieuhygiënische) kwaliteit van baggerspecie een waterbodemonderzoek te worden uitgevoerd conform de vastgestelde norm (huidige norm: NEN-5720), voor zover het Besluit bodemkwaliteit geen vrijstelling kent. Tevens wordt geadviseerd om gelijktijdig monsters te nemen van de ondergrond onder de (aanwezige) baggerspecie, het volume van de aanwezige baggerspecie vast te (laten) stellen en een verwerkingsadvies voor de baggerspecie op te (laten) stellen. De gemiddelde hoogste grondwaterstand van het gebied ligt op circa 15 – 35 cm beneden maaiveld. De gemiddelde laagste grondwaterstand ligt op circa 90 – 140 cm beneden maaiveld. De bodem bestaat uit kalkarme zavel grond. Uit online geraadpleegde boringen uit de omgeving is er te zien dat er ook zand-, veenen kleilagen in de bovenste paar meter van de grond voorkomen nabij het plangebied. Bij de bouw van de woning wordt gezorgd dat de bodem geschikt is voor de aanwezige functie door bijvoorbeeld ophoging van de gronden. De woning krijgt verder geen ondergrondse bebouwing zoals een kelder in verband met het grondwaterstand. Bij de aanvraag van de omgevingsvergunning dient te worden gewaarborgd dat nadelige effecten op het grondwater worden uitgesloten.

#### Oppervlaktewater

Het totale plangebied heeft een grootte van circa 4.992 m2 . In de toekomstige situatie wordt de bestemming van circa 1.005 m2 gewijzigd van 'Bedrijf' naar 'Wonen' en 'Tuin' waarbij een bouwvlak van 234 m2 is opgenomen. Met de initiatiefnemer is afgesproken dat circa 245 m2 bestaande bedrijfsbebouwing zal worden gesloopt, voorafgaande aan de bouw van de woning. De toekomstige woning heeft een oppervlakte van circa 195 m2 . Voor het parkeren op eigen terrein wordt 25 m2 aan verharding voorzien. Daarnaast heeft initiatiefnemer aangegeven dat het de verwachting is dat circa 70 m2

bestaande verharding zal worden verwijderd en maximaal circa 70 m2 zal worden verhard ten behoeve van looppad en terras. De totale hoeveelheid aan verharding binnen het totale plangebied neemt in de nieuwe situatie zodanig weinig toe of wordt zelfs minder, zodat watercompensatie niet benodigd is. Om het waterbergend vermogen planologisch te verbeteren is met initiatiefnemer afgesproken dat tenminste 30% van het perceeloppervlak buiten het bouwvlak, binnen de bestemmingen 'Tuin' en 'Wonen' gezamenlijk onverhard zal blijven. Dit is als zodanig in de regels opgenomen.

|                          | Huidige situatie | Toekomstige situatie |
|--------------------------|------------------|----------------------|
| Hooiberg                 | 170 m2           | 0 m2                 |
| Werktuigloods            | 225 m2           | 150 m2               |
| Stal                     | 310 m2           | 310 m2               |
| Woning                   |                  | 195 m2               |
| Parkeren                 |                  | 25 m2                |
| Te verwijderen (aanname) |                  | -70 m2               |
| Terras/looppad (aanname) |                  | 70 m2                |
| Totaal:                  | 705 m2           | 680 m2               |

Figuur 4.5: Overzicht verharding oude en nieuwe situatie.

#### *Conclusie*

Onderhavig plan heeft geen negatieve impact op de verschillende aspecten van het watersysteem. Daarmee vormt het aspect 'water' geen belemmering voor onderhavig planvoornemen.

# **4.9 Archeologie**

#### **4.9.1 Toetsingskader**

De bescherming van archeologisch erfgoed in Nederland is vastgelegd in de Erfgoedwet, die op 1 juli 2016 in werking is getreden. De Erfgoedwet is in de plaats gekomen van zes wetten en regelingen op het gebied van cultureel erfgoed, waaronder de Monumentenwet 1988. Onderdelen van de Monumentenwet die van toepassing waren op de fysieke leefomgeving gaan naar de Omgevingswet die in 2019 van kracht wordt. Voor deze onderdelen is daartoe in de Erfgoedwet voor de periode 2016-2019 een overgangsregeling opgenomen.

De basis van de bescherming van archeologisch erfgoed in de Erfgoedwet is het verdrag van Valletta (ook wel het verdrag van Malta). De bescherming heeft als doel om archeologisch erfgoed zoveel mogelijk in situ, dus in de grond, te behouden. Dankzij het principe van "de verstoorder betaalt" uit het verdrag van Valletta worden meer archeologische resten in situ behouden.

#### **Doorwerking plangebied**

De gemeente Pijnacker-Nootdorp heeft de archeologische verwachtingen weergegeven in een archeologische verwachtingskaart en dit is verankerd in het bestemmingsplan ''s-Gravenhout, Geerweg en omgeving'. Op basis hiervan geldt ter plaatse van het plangebied een archeologische onderzoekplicht voor verstoringen met een oppervlakte groter dan 100 m² en dieper dan 30 cm beneden het maaiveld.

Er is door Archeologie en Monumenten Delft een archeologisch bureau- en verkennend bodemonderzoek d.d. 11 september 2019 gedaan voor het plangebied. In deze toelichting worden de belangrijkste conclusies vermeld, voor het gehele onderzoek wordt verwezen naar de bijlagen.

#### **Bureauonderzoek**

Uit het bureauonderzoek is gebleken dat er een middelhoge verwachting geldt voor archeologische resten uit de Late Middeleeuwen en de Nieuwe tijd tot de eerste helft van de 19e eeuw. Om de archeologische verwachting te toetsen en om inzicht te krijgen in de bodemopbouw van het plangebied is een verkennend booronderzoek uitgevoerd. Uit het booronderzoek is gebleken dat er geen archeologische indicatoren aanwezig zijn die kunnen wijzen op een archeologische vindplaats. Er wordt daarom geadviseerd om geen vervolgonderzoek uit te voeren. De uiteindelijke beslissing over eventueel vervolgonderzoek ligt bij het bevoegd gezag, in deze de gemeente Pijnacker-Nootdorp.

# **4.10 Cultuurhistorie**

## **4.10.1 Toetsingskader**

Op grond van het Besluit ruimtelijke ordening (artikel 3.1.6, tweede lid, onderdeel a Bro) dient in het plan rekening gehouden te worden met cultuurhistorie. Cultuurhistorie heeft onder andere betrekking op de historische stedenbouwkundige en historisch geografische waarden in het gebied. In het plan moet beschreven worden hoe met de in het gebied aanwezige waarden en de aanwezige of te verwachten monumenten wordt omgegaan.

De Erfgoedwet bevat de wet- en regelgeving voor behoud en beheer van het cultureel erfgoed en archeologie in Nederland. Het is op basis hiervan verplicht om de facetten historische (steden)bouwkunde en historische geografie mee te nemen in de belangenafweging. Hierbij gaat het om zowel beschermde als niet formeel beschermde objecten en structuren.

#### **Doorwerking plangebied**

Binnen het plangebied bevinden zich geen monumentale panden. Op het naastgelegen perceel, Laakweg 1, bevindt zich een monumentale boerderij welke vermoedelijk gebouwd is in het derde kwart van de negentiende eeuw. Geconcludeerd kan worden dat het aspect cultuurhistorie geen belemmering vormt voor onderhavig initiatief.

# **4.11 Toetsing Besluit m.e.r. / Vormvrije m.e.r.-beoordeling**

De voorgenomen activiteit, het realiseren van een woning, komt niet voor als activiteit in Bijlage D van het Besluit m.e.r. Er is geen sprake van een m.e.r.(beoordelings)-plichtige activiteit. Er is geen m.e.r.(beoordelings)-procedure noodzakelijk. Er hoeft geen vormvrij m.e.r.-beoordelingsbesluit genomen te worden.

# **5. JURIDISCHE PLANOPZET**

In dit hoofdstuk wordt de juridische opzet van het wijzigingsplan beschreven.

# **5.1 Inleiding**

Het wijzigingsplan is een juridisch bindend plan dat bestaat uit een verbeelding en regels en gaat vergezeld van een toelichting. De verbeelding en de regels vormen het juridisch bindende deel van het wijzigingsplan, waarbij de regels de gebruiks- en bouwmogelijkheden van de gronden regelen en de verbeelding de rol heeft van visualisering van de bestemmingen. De toelichting heeft geen bindende werking, maar heeft wel een belangrijke functie bij de weergave, verantwoording en onderbouwing van het wijzigingsplan en als uitleg bij de verbeelding en regels.

De Wet ruimtelijke ordening (Wro) bepaalt dat het wijzigingsplan langs elektronische weg beschikbaar wordt gesteld. Dit brengt met zich mee dat het wijzigingsplan digitaal uitwisselbaar en op vergelijkbare wijze moet worden gepresenteerd. Met het oog hierop stellen de Wro en de onderliggende regelgeving eisen waaraan het wijzigingsplan moet voldoen. Zo bevat de Standaard Vergelijkbare Bestemmingsplannen 2012 (SVBP 2012) bindende afspraken waarmee bij het maken van wijzigingsplannen rekening moet worden gehouden. De SVBP 2012 kent (onder meer) hoofdgroepen van bestemmingen, een lijst met functie- en bouwaanduidingen, gebiedsaanduidingen en een verplichte opbouw van de planregels en het renvooi. Voorliggend wijzigingsplan is opgesteld in overeenstemming met de SVBP 2012 en wordt op de voorgeschreven wijze digitaal beschikbaar gesteld.

# **5.2 Toelichting op de regels**

De regels zijn onderverdeeld in een viertal hoofdstukken, te weten:

- Hoofdstuk 1 Inleidende regels
- Hoofdstuk 2 Bestemmingsregels
- Hoofdstuk 3 Algemene regels
- Hoofdstuk 4 Overgangs- en slotregels

#### *Inleidende regels*

Hoofdstuk 1 omvat de verklaring van de belangrijkste begrippen, welke in hoofdstuk 2 en 3 worden gebruikt. Daarnaast bevat dit hoofdstuk bepalingen op welke wijze de grondoppervlakte, hoogte en dergelijke van de bouwwerken moeten worden gemeten.

## *Bestemmingsregels*

Hoofdstuk 2 geeft de omschrijving van de diverse in het wijzigingsplan aangegeven bestemmingen, met daarbij nadere bouwregels in de vorm van maximaal toelaatbare aantallen, situering, toegestane voorzieningen en dergelijke. Bij het opstellen van de regels is zoveel mogelijk aangesloten bij het moederplan.

### **Bedrijf**

De voor 'Bedrijf' aangewezen gronden zijn bestemd voor bedrijven in de milieucategorieën 1 en 2 die zijn genoemd in bijlage 1 van de regels (Standaard Staat van bedrijfsactiviteiten) ter plaatse van de aanduiding 'bedrijf tot en met categorie 2'. Daarnaast zijn wegen, paden en bermen toegestaan en groen-, parkeer- en overige voorzieningen, zoals nutsvoorzieningen. Er is een kantoor, behorende bij het ter plaatse gevestigd bedrijf toegestaan. De bebouwingsregels voor bouwwerken zijn in de planregels bij deze bestemming opgenomen.

Gebouwen mogen uitsluitend binnen het bouwvlak worden gebouwd. Voor onderhavige wijzigingsplan is een maximale oppervlakte opgenomen waardoor er geen uitbreidingsmogelijkheden meer mogelijk zijn qua bebouwing. Het totaaloppervlak aan bedrijfsgebouwen met ter plaatse van de aanduiding 'maximum bebouwd oppervlak' niet meer bedragen dan 310m2 .

#### **Tuin**

De voor 'Tuin' aangewezen gronden zijn bestemd voor tuinen. Binnen deze bestemming mogen uitsluitend aan een hoofdgebouw aangebouwde bijbehorende bouwwerken, zoals erkers en ingangspartijen worden gebouwd en andere bouwwerken zoals erf- of perceelafscheidingen. Wegen zijn eveneens toegestaan binnen deze bestemming.

#### **Wonen**

De voor 'Wonen' aangewezen gronden zijn bestemd voor wonen met inbegrip van beroep aan huis. Binnen deze bestemming mogen uitsluitend woningen, bijbehorende bouwwerken en andere bouwwerken, zoals erf- of perceelafscheidingen en tuinmeubilair worden gebouwd.

Voor de woning zijn maatvoeringen opgenomen. De woning mag een maximale goot- en bouwhoogte hebben van 4 respectievelijk 9 meter. Daarnaast is een beroep/bedrijf aan huis toegestaan, mits de gezamenlijke brutovloeroppervlakte niet meer bedraagt dan 30% van de totale brutovloeroppervlakte van de woning tot een maximum van 75 m2 .

#### **Waterstaat – Waterkering**

De voor 'Waterstaat - Waterkering' aangewezen gronden zijn mede bestemd voor waterkering en waterhuishouding, met de daarbij behorende voorzieningen. Voordat gebouwd mag worden, moet advies bij de waterbeheerder worden ingewonnen.

#### **Algemene regels**

Het derde hoofdstuk van de regels bevat een aantal bepalingen welke op de bestemmingen van hoofdstuk 2 van toepassing zijn. Dit zijn onder meer de algemene bouwregels, algemene gebruiksregels en algemene afwijkingsregels, de algemene ontheffingsregels en de algemene wijzigingsregels.

#### **Overgangs- en slotregels**

In het laatste hoofdstuk zijn de Overgangs- en Slotregels opgenomen, zoals die door het Besluit ruimtelijke ordening en SVBP2012 zijn voorgeschreven.

# **6. UITVOERBAARHEID**

In artikel 3.1.6 van het Besluit ruimtelijke ordening (Bro) is bepaald dat een wijzigingsplan vergezeld gaat van een toelichting waarin de inzichten over de uitvoerbaarheid van het plan zijn neergelegd. Dit hoofdstuk gaat in op de uitvoerbaarheid, waarbij eerst de economische uitvoerbaarheid aan bod komt en vervolgens de maatschappelijke uitvoerbaarheid.

# **6.1 Economische uitvoerbaarheid**

De uitvoering van de ontwikkeling is volledig voor rekening en risico van een particuliere initiatiefnemer. Met deze initiatiefnemer heeft de gemeente een anterieure grondexploitatieovereenkomst gesloten zoals bedoeld in artikel 6.12 lid 2 Wro juncto artikel 6.24 Wro. Met die overeenkomst is verzekerd dat alle wettelijk te verhalen kosten die de gemeente maakt, worden verhaald op de initiatiefnemer. Eventuele kosten voor de inrichting en overige voorzieningen zijn voor rekening van de initiatiefnemer.

De economische uitvoerbaarheid is hiermee in voldoende mate aangetoond.

# **6.2 Maatschappelijke uitvoerbaarheid**

Er zijn wettelijke eisen met betrekking tot de voorbereiding en totstandkoming van een wijzigingsplan. Artikel 3.9a Wro bepaalt dat op de voorbereiding van een wijzigingspan de in afdeling 3:4 van de Algemene wet bestuursrecht (Awb) geregelde uniforme openbare voorbereidingsprocedure (uov) van toepassing is. Dit houdt in dat tussen gemeente en verschillende instanties overleg over het plan moet worden gevoerd alvorens een ontwerpplan ter visie gelegd kan worden. Bovendien is het noodzakelijk dat belanghebbenden de gelegenheid hebben om hun visie omtrent het plan te kunnen geven. Dientengevolge zijn de volgende stappen te onderscheiden:

- Vooroverleg;
- Vaststellingsprocedure.

#### **6.2.1 Vooroverleg**

Het Besluit ruimtelijke ordening (artikel 3.1.1) geeft aan dat burgemeester en wethouders bij de voorbereiding van een wijzigingsplan overleg plegen met de besturen van betrokken gemeenten en waterschappen en met die diensten van provincie en Rijk die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn.

De instanties die in kennis gesteld moeten worden van dit wijzigingsplan zijn geïnformeerd (parallel aan de terinzagelegging van het ontwerpplan). Naar aanleiding van het vooroverleg zijn vijf reacties binnengekomen. De uitkomsten van het vooroverleg zijn beschreven in de Nota van beantwoording zienswijze en vooroverlegreacties ontwerpwijzigingsplan 'Hogeveenseweg 47 te Nootdorp', welke als bijlage bij dit plan is toegevoegd. De vooroverlegreacties leiden niet tot wijzigingen ten aanzien van het ontwerp.

## **6.2.2 Vaststellingsprocedure**

De vaststellingsprocedure van het wijzigingsplan heeft plaatsgevonden volgens artikel 3.8 van de Wet ruimtelijke ordening. Vanaf 19 december 2019 heeft gedurende zes weken het ontwerpwijzigingsplan 'Hogeveenseweg 47 te Nootdorp' ter inzage gelegen. Tijdens de inzagetermijn is één zienswijze kenbaar gemaakt aan het college van burgemeester en wethouders

De zienswijze is samengevat weergegeven en voorzien van een reactie in de Nota van beantwoording zienswijze en vooroverlegreacties ontwerpwijzigingsplan 'Hogeveenseweg 47 te Nootdorp', welke als bijlage bij dit plan is toegevoegd. In de nota is aangegeven of de zienswijzen aanleiding hebben gegeven tot het aanpassen van de regels en verbeelding van het ontwerpbestemmingsplan. De ambtshalve aanpassingen zijn ook in deze nota op een rij gezet.

BRO heeft vestigingen in Boxtel | Amsterdam | Tegelen www.bro.nl