**Bestemmingsplan | Toelichting**

# **Duiven, Weidekervel ong.**

**Gemeente Duiven**

Datum: 13 oktober 2020 Projectnummer: 190270 ID: NL.IMRO.0226.Weidekervel-VS01

### **INHOUD**

#### **TOELICHTING**

| 1<br>1.1 | Inleiding<br>Aanleiding          | 3<br>3 |
|----------|----------------------------------|--------|
| 1.2      | Plangebied                       | 3      |
| 1.3      | Vigerend bestemmingsplan         | 4      |
| 1.4      | Leeswijzer                       | 5      |
| 2        | Het plan                         | 6      |
| 2.1      | Huidige situatie                 | 6      |
| 2.2      | Toekomstige situatie             | 8      |
| 3        | Beleidskader                     | 10     |
| 3.1      | Rijksbeleid                      | 10     |
| 3.2      | Provinciaal beleid               | 11     |
| 3.3      | Gemeentelijk beleid              | 12     |
| 4        | Milieu-<br>en omgevingsaspecten  | 15     |
| 4.1      | Milieueffectrapportage           | 15     |
| 4.2      | Bodem                            | 15     |
| 4.3      | Geluid                           | 16     |
| 4.4      | Luchtkwaliteit                   | 17     |
| 4.5      | Bedrijven en milieuzonering      | 19     |
| 4.6      | Externe veiligheid               | 20     |
| 4.7      | Water                            | 22     |
| 4.8      | Natuur                           | 26     |
| 4.9      | Archeologie                      | 27     |
| 4.10     | Cultuurhistorie                  | 28     |
| 4.11     | Verkeer en parkeren              | 28     |
| 5        | Wijze van bestemmen              | 30     |
| 5.1      | Algemeen                         | 30     |
| 5.2      | Dit bestemmingsplan              | 31     |
| 6        | Uitvoerbaarheid                  | 33     |
| 6.1      | Economische uitvoerbaarheid      | 33     |
| 6.2      | Maatschappelijke uitvoerbaarheid | 33     |

# **Bijlagen**

- Bijlage 1: Toets Ladder voor duurzame verstedelijking
- Bijlage 2: Verkennend bodemonderzoek
- Bijlage 3: Akoestisch onderzoek verkeerslawaai
- Bijlage 4: Quick scan natuur
- Bijlage 5: Stikstofonderzoek
- Bijlage 6: Nota van wijzigingen

# **1 Inleiding**

### **1.1 Aanleiding**

De gronden aan de Weidekervel in Duiven-Zuid zijn in het verleden in gebruik geweest als kinderdagverblijf. Inmiddels is de bebouwing gesloopt, waardoor er een herontwikkelingslocatie is ontstaan binnen de bebouwde kom van Duiven. Passend bij de ruimtelijke en functionele kenmerken van de omgeving bestaat nu het voornemen om de gronden ter plaatse te herontwikkelen ten behoeve van maximaal 12 grondgebonden woningen in het segment sociale huur c.q. betaalbare koop.

Deze ontwikkeling is niet mogelijk binnen de kaders van het geldende bestemmingsplan 'Duiven-Zuid', aangezien de bestemming 'Maatschappelijk' geen woningbouw mogelijk maakt. Om de beoogde ontwikkeling alsnog mogelijk te maken moet er een nieuw bestemmingsplan worden opgesteld. Voorliggend document voorziet hierin.

### **1.2 Plangebied**

Het plangebied ligt te midden van de woonwijk 'Duiven - Zuidoost'. Aan de oost-, noord- en westzijde lopen respectievelijk de Heggewikke, de Weidekervel en de Korenbloem. Aan de zuidzijde grenst het plangebied aan woningbouw. Op de navolgende afbeeldingen zijn de globale ligging en begrenzing van het plangebied weergegeven. De exacte begrenzing van het plangebied is op de verbeelding van dit bestemmingsplan weergegeven.

*Globale ligging plangebied (rode arcering) bron: pdokviewer.pdok.nl*

*Globale begrenzing plangebied (rode arcering) bron: pdokviewer.pdok.nl*

### **1.3 Vigerend bestemmingsplan**

Op dit moment geldt voor het plangebied het bestemmingsplan 'Duiven-Zuid', zoals vastgesteld op 31 mei 2010 door de gemeenteraad van Duiven. Op grond van dit bestemmingsplan hebben de gronden de enkelbestemming 'Maatschappelijk. Door toedoen van het 'Bestemmingsplan Archeologie' geldt tevens de dubbelbestemming 'Waarde - Archeologie', inclusief gebiedsaanduiding 'specifieke vorm van waarde - lage archeologische verwachting 5'.

*Uitsnede uit verbeelding van vigerend bestemmingsplan 'Duiven-Zuid' met daarop het plangebied bij benadering rood omlijnd (bron: ruimtelijkeplannen.nl)*

#### *Maatschappelijk*

De voor 'Maatschappelijk' aangewezen gronden zijn bestemd voor maatschappelijke voorzieningen met bijbehorende gebouwen, bouwwerken, geen gebouwen zijnde, wegen en paden, parkeervoorzieningen, speelvoorzieningen, water en voorzieningen voor de waterhuishouding, tuinen en erven. Dienstwoningen zij niet toegestaan. Gebouwen dienen te worden gebouwd binnen het bouwvlak en dienen te voldoen aan de aangegeven maximum goot- en bouwhoogte (hier: 4 meter), alsmede het maximum bebouwingspercentage (hier: 100%). De bouwhoogte van bouwwerken, geen gebouwen zijnde, bedraagt maximaal 2 meter, waarbij geldt dat speeltoestellen en fietsenstallingen maximaal 3 meter hoog mogen zijn.

#### *Waarde - Archeologie*

De voor 'Waarde - Archeologie' aangewezen gronden zijn, behalve voor de andere daar voorkomende bestemmingen, mede bestemd voor de bescherming van de verwachtte en reeds vastgestelde archeologische waarden. Door de geldende gebiedsaanduiding 'specifieke vorm van waarde - lage archeologische verwachting 5' is met deze dubbelbestemming onder andere geregeld dat archeologisch onderzoek noodzakelijk is bij bodemingrepen met een oppervlakte die meer bedraagt dat 10.000 m2 , die dieper reiken dan 0,5 meter onder het maaiveld.

De beoogde woningbouwontwikkeling op het perceel aan de Weidekervel past niet binnen de gebruiks- en bouwregels van het geldende bestemmingsplan. Daarmee is het opstellen van een nieuw bestemmingsplan noodzakelijk. Voorliggend document voorziet hierin.

### **1.4 Leeswijzer**

Dit bestemmingsplan is opgebouwd uit zes hoofdstukken. Na het inleidende hoofdstuk wordt in hoofdstuk 2 ingegaan op de bestaande situatie en de toekomstige situatie. In hoofdstuk 3 wordt het beleidskader geschetst. Hoofdstuk 4 omvat de toetsing aan de planologische haalbaarheidsaspecten en milieuaspecten. De toelichting besluit met hoofdstukken over de juridische opbouw van het plan (hoofdstuk 5) en de economische en maatschappelijke uitvoerbaarheid (hoofdstuk 6).

# **2 Het plan**

### **2.1 Huidige situatie**

#### *Historie van de kern Duiven*

Duiven is ontstaan op een rivierduin (donk) op enige afstand van de toenmalige Rijnloop. De eerste bebouwingssporen dateren uit de IJzertijd, maar tot 1800 groeide de nederzetting niet noemenswaardig, en ook tot aan 1950 blijft de groei achter bij het Nederlands gemiddelde.

*Historische kaart Duiven ca. eind 19e eeuw met aanduiding plangebied (groen kader) bron: topotijdreis.nl)*

Vanaf de jaren '70 zijn grotere wijken als Centrum-Zuid, Vergert, De Geer en Halfwegen ontstaan, allen min of meer rondom de oude kern van Duiven. In 1981 wordt Duiven, samen met Westervoort, aangewezen als groeikernen voor de regio Arnhem. Duiven-West is de eerste grote uitbreidingswijk en in 1989 wordt de sprong over het spoor Arnhem - Zevenaar gemaakt. Aan de overzijde van het spoor ontstaan aan weerszijden van de Eltensestraat respectievelijk Duiven-Zuidoost, waarvan onderhavig plangebied deel uitmaakt, en Duiven-Zuidwest. Na 1994 vervalt de status als groeikern, waardoor de groei van Duiven weer aanzienlijk afneemt.

#### *Duiven nu*

Anno 2020 heeft de gemeente Duiven meer dan 25.000 inwoners, waarvan het overgrote deel in de kern Duiven woonachtig is. Naast een groot aantal woonwijken is in het oorspronkelijke gedeelte van Duiven sprake van een centrumgebied. Het centrumgebied is in de loop der tijd geëvolueerd van dorpscentrum naar een modern winkelcentrum passend bij een kern als Duiven. Daarnaast is in de spoorzone een concentratie van cultuur, sportvoorzieningen, scholen en woon-werkfuncties. De spoorzone is aangewezen als ontwikkelingsgebied en kent een aantal versnipperde gebieden met weinig bebouwing.

#### *Duiven-Zuidoost*

Voorliggend plangebied maakt deel uit van de planmatige uitbreidingswijk Duiven-Zuidoost. Deze woonwijk is eind jaren '80 en begin jaren '90 gerealiseerd. De structuur van de wijk is organisch en wordt vooral bepaald door de lus-vormige waterstructuur en de ringvormige hoofdweg (Zilverschoon/Bellefleur). De Weidekervel, waaraan het plangebied is gesitueerd, loopt parallel aan de Zilverschoon. De wijk Duiven-Zuidoost maakt een groene indruk door de uitgebreide waterstructuur met bijbehorende groenstructuren en plantsoenen.

Wat betreft bebouwing wordt de omgeving van het plangebied voornamelijk gekenmerkt door woningen bestaande uit twee lagen met een kap, verkaveld in open en halfgesloten blokken. De vormgeving van de woningen is divers en veelal per blok/enkele blokken verschillend. Er is veel variatie in kaprichting en kleurgebruik. De parkeersituatie omvat parkeerstroken, haakse parkeervakken aan de straat en parkeerruimte op het eigen terrein.

#### *Het plangebied*

In het verleden was Kinderdagverblijf de Weidekervel gevestigd ter plaatse van het plangebied, welke plaats gaf aan de opvang van 80 kinderen. De stichting heeft nog diverse andere vestigingen in Duiven en omliggende kernen. De bebouwing van het kinderdagverblijf is inmiddels enkele jaren geleden gesloopt. Sindsdien is het plangebied onbebouwd. Navolgende afbeelding toont een impressie van de huidige situatie van het plangebied.

*Impressie huidige situatie plangebied (bron: Google Maps)* 

### **2.2 Toekomstige situatie**

Na de sloop van de bebouwing van het kinderdagverblijf is het plangebied in onbruik geraakt en is gezocht naar een nieuwe passende invulling voor het plangebied. Passend bij de ruimtelijke en functionele kenmerken van de omgeving bestaat het voornemen om ter plaatse woningen te realiseren. Het gaat om maximaal 12 grondgebonden woningen, bestaande uit één of twee lagen met een kapconstructie, zoals dat veelvuldig in de omgeving voorkomt. Het uitgangspunt daarbij is dat het om betaalbare woningen gaat in de sociale huur- dan wel betaalbare koopsector. Onder betaalbare koop worden woningen verstaan tot maximaal € 210.000,- V.O.N.. Sociale huurwoningen zijn woningen met een huurprijs tot de liberalisatiegrens. Daarnaast geldt dat het mogelijk is dat de toekomstige woningen een levensloopbestendig karakter krijgen. Dit betekent dat de woningen in ieder geval beschikken over een slaap-, bad- en woonkamer op de begane grond. De woningen worden aardgasloos gebouwd. Dit bestemmingsplan legt via de regels en verbeelding behorende bij dit plan deze kaders vast. Binnen de nieuwe kaders is het mogelijk om meerdere bouwplannen te realiseren, zolang deze maar binnen de kaders passen. Hierna wordt ingegaan op het nu voorgenomen bouwplan.

In het voorgenomen bouwplan zijn de woningen beoogd als rijwoningen, voorzien van één laag met kap, met een gebruiksoppervlakte tussen de circa 75 en 95 m 2 . De rijen bestaan uit twee keer zes woningen, met een beukmaat tussen de 5 en 6 meter. De woningen zijn voorzien van zowel een voor- als achtertuin, waarbij voor iedere woning geldt dat er in de achtertuin een berging is beoogd. De achtertuinen van de woningen zijn te bereiken via een achterpad die parallel loopt aan de zuidelijke grens van het plangebied. Het achterpad wordt aangesloten op de Heggewikke aan de oostzijde en de Korenbloem aan de westzijde. Met het hanteren van een voortuinzone in het plangebied is sprake van een voorzetting van het beeld langs de Weidekervel, waar reeds grondgebonden rijwoningen met voortuinen aanwezig zijn. De navolgende afbeeldingen geven een impressie van de beoogde inrichting van het plangebied.

*Impressie beoogde inrichting plangebied (bron: Trebbe Groep)*

*Impressie beoogde woningen (bron: Trebbe Groep)*

Het parkeren voor voorliggend plan vindt plaats in de openbare ruimte tussen de wegen Weidekervel en Zilverschoon in. Hier zijn in de huidige situatie reeds 13 haaksparkeervakken aanwezig. Daarnaast bevinden zich nog enkele langsparkeerplaatsen in de directe nabijheid van het plangebied. Deze parkeerplaatsen worden omgezet naar haaksparkeerplaatsen. Tevens worden er 11 aanvullende haaksparkeerplaatsen gerealiseerd. Bij de benodigde herinrichting van de openbare ruimte zullen de ter plaatse aanwezige bomen behouden blijven. Onderstaande afbeelding geeft een impressie weer van de nieuw aan te leggen parkeerplaatsen rondom het plangebied.

*Ontwerp nieuwe parkeerplaatsen (bron: SAB)*

Met de voorgenomen ontwikkeling wordt een vrijgekomen inbreidingslocatie ingevuld met woningbouw, die qua aard en schaal aansluit bij de omgeving. Gelet op het voorgaande kan gesteld worden dat de beoogde ontwikkeling ruimtelijk en functioneel gezien past binnen de kenmerken en karakteristieken zoals die in het plangebied en haar omgeving voorkomen.

# **3 Beleidskader**

### **3.1 Rijksbeleid**

#### *3.1.1 Structuurvisie Infrastructuur en Ruimte (2012) en Besluit algemene regels ruimtelijke ordening (Barro)*

De Structuurvisie Infrastructuur en Ruimte (SVIR) bepaalt welke kaderstellende uitspraken van het kabinet bedoeld zijn om beperkingen te stellen aan de ruimtelijke besluitvormingsmogelijkheden op lokaal niveau. Het Besluit algemene regels ruimtelijke ordening (Barro) bevestigt in juridische zin die kaderstellende uitspraken. Het gaat onder meer om nationale belangen als Rijksvaarwegen, Defensie, Ecologische Hoofdstructuur (thans: Natuurnetwerk Nederland), Erfgoederen van uitzonderlijke universele waarde, Hoofdwegen en hoofdspoorwegen, Elektriciteitsvoorziening, Buisleidingen van nationaal belang voor vervoer van gevaarlijke stoffen en Primaire waterkeringen.

Slechts daar waar een directe doorwerking niet mogelijk is, bij de Ecologische Hoofdstructuur (thans: NNN) en bij de Erfgoederen van uitzonderlijke universele waarde, is gekozen voor indirecte doorwerking via provinciaal medebewind. Ten aanzien van de begrenzing van de EHS (thans: NNN) is bepaald dat niet het rijk, maar de provincies die grenzen (nader) bepalen.

Door de nationale belangen vooraf in plannen en projecten te borgen, wordt met het Barro bijgedragen aan versnelling van de besluitvorming bij ruimtelijke ontwikkelingen en vermindering van de bestuurlijke drukte.

#### *Toetsing*

Voorgenomen plan raakt geen van de nationale belangen en is niet in strijd met het bepaalde in de SVIR en het Barro.

#### *3.1.2 Ladder voor duurzame verstedelijking (Bro 3.1.6 tweede lid)*

Vanuit het rijk wordt een zorgvuldig gebruik van de schaarse ruimte bevorderd. Hiervoor is de ladder voor duurzame verstedelijking geïntroduceerd en als procesvereiste opgenomen in artikel 3.1.6 lid 2 van het Besluit ruimtelijke ordening (Bro). Het doel dat hiermee wordt beoogd is het stimuleren van zuinig en zorgvuldig ruimtegebruik en het bewerkstelligen van een goede ruimtelijke ordening, onder meer door een optimale benutting van de ruimte in stedelijke gebieden, het bevorderen van vraaggerichte programmering en het voorkomen van overprogrammering. Met de ladder wordt een zorgvuldige afweging en transparante besluitvorming bij alle ruimtelijke besluiten nagestreefd. Een nieuwe stedelijke ontwikkeling moet daarom altijd worden afgewogen en gemotiveerd. Daarbij moet een beschrijving worden gegeven van de behoefte aan de betreffende ontwikkeling. Indien de ontwikkeling buiten bestaand stedelijk gebied mogelijk wordt gemaakt, dient te worden gemotiveerd waarom de ontwikkeling niet binnen bestaand stedelijk gebied wordt voorzien.

#### *Toetsing*

Wat onder stedelijke ontwikkeling wordt verstaan is in het Bro opgenomen. Een stedelijke ontwikkeling is volgens het besluit 'een ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'. SAB heeft een toets aan de Ladder voor duurzame verstedelijking1 opgesteld. Uit deze toets wordt geconcludeerd dat sprake is van een stedelijke ontwikkeling als bedoeld in het Bro. Tevens is aangetoond dat deze ontwikkeling voorziet in een kwantitatieve en kwalitatieve behoefte voor het verzorgingsgebied. Deze behoefte wordt gerealiseerd binnen bestaand stedelijk gebied. Daarmee wordt geconcludeerd dat het plan de toetsing aan de Ladder positief heeft doorlopen.

#### *Conclusie*

Voorliggend plan is niet in strijd met het rijksbeleid.

### **3.2 Provinciaal beleid**

#### *3.2.1 Omgevingsvisie en -verordening Gelderland*

Op 19 december 2018 hebben Provinciale Staten de Omgevingsvisie Gaaf Gelderland vastgesteld. Sinds 1 maart 2019 is deze Omgevingsvisie van kracht. De provincie heeft in de Omgevingsvisie een gezond, veilig, schoon en welvarend Gelderland centraal gesteld.

- *Gezond en veilig.* Dat = een gezonde leefomgeving, schone en frisse lucht, een schoon milieu, een niet vervuilde bodem, voldoende schoon en veilig (drink)water, bescherming van onze flora en fauna. Dat = voorbereid zijn op klimaatverandering, zoals hitte, droogte, bosbranden en overstromingen. En, dat = aandacht hebben voor verkeersveiligheid en veilige bedrijvigheid.
- *Schoon en welvarend.* Dat = een dynamisch, duurzaam en aantrekkelijk woon-, werk- en ondernemersklimaat, goed bereikbaar en met een goed functionerende arbeidsmarkt en dito kennis- en onderwijsinstellingen. Maar dat = ook: het tegengaan van schadelijke uitstoot, afval en uitputting van grondstoffen. En: het investeren in nieuwe, alternatieve vormen van energie.

Onderdeel van de Omgevingsvisie zijn diverse thematische visieschetsen met de volgende thema's:

- Energietransitie: van fossiel naar duurzaam.
- Klimaatadaptie: omgaan met veranderend weer.
- Circulaire economie: sluiten van kringlopen.
- Biodiversiteit: werken met de natuur.

- Bereikbaarheid: duurzaam verbonden.
- Vestigingsklimaat: een krachtige, duurzame topregio.
- Woon- en leefomgeving: dynamisch, divers, duurzaam.

De Omgevingsvisie bevat de strategische ambities voor de lange termijn. De Omgevingsverordening wordt ingezet voor die onderwerpen waarvoor de provincie eraan hecht dat de doorwerking van het beleid van de Omgevingsvisie juridisch gewaar-

<sup>1</sup> SAB (2020). Toets aan de Ladder voor duurzame verstedelijking. Duiven, Weidekervel ong. Projectnummer: 190270. 24 april 2020.

borgd is. De verordening voorziet ten opzichte van de Omgevingsvisie niet in nieuw beleid en is daarmee dus beleidsneutraal. De inzet van de verordening als juridisch instrument om de doorwerking van het provinciaal beleid af te dwingen is beperkt tot die onderdelen van het beleid waarvoor de inzet van algemene regels noodzakelijk is om provinciale belangen veilig te stellen of om uitvoering te geven aan wettelijke verplichtingen.

De Omgevingsverordening richt zich net zo breed als de Omgevingsvisie op de fysieke leefomgeving in de Provincie Gelderland. Dit betekent dat vrijwel alle regels die betrekking hebben op de fysieke leefomgeving opgenomen zijn in de Omgevingsverordening. Het gaat hierbij om regels op het gebied van ruimtelijke ordening, milieu, water, mobiliteit en bodem. De verwachting is dat de Omgevingsverordening op termijn alle regels zal gaan bevatten die betrekking hebben op de fysieke leefomgeving.

#### *Toetsing*

Raadpleging van de digitale kaarten van de Omgevingsvisie en -verordening Gelderland heeft uitgewezen dat het plangebied geen provinciale belangen raakt. In meer algemene zin geldt wel dat voorliggend plan een bijdrage levert aan het realiseren van de provinciale ambities ten aanzien van de woon- en leefomgeving. Met de voorgenomen woningbouwontwikkeling wordt immers zowel kwantitatief als kwalitatief gezien voorzien in een behoefte én wordt aardgasloos ontwikkeld. Deze ambities sluiten aan bij hetgeen gesteld in de Omgevingsvisie. Daarmee vormen de Omgevingsvisie en -verordening geen belemmering voor de uitvoerbaarheid van onderhavig plan.

#### *Conclusie*

Het voorgenomen plan is niet in strijd met het provinciale beleid.

### **3.3 Gemeentelijk beleid**

#### *3.3.1 Structuurvisie Duiven 2015*

De Structuurvisie Duiven 2015 geeft duidelijkheid over de koers voor het gemeentelijk handelen en de ruimtelijke kaders die de gemeente hanteert bij het afwegen van initiatieven. Dit kan ook bijdragen aan het sneller doorlopen van procedures. Deze Structuurvisie biedt ook een inspiratiefunctie voor partijen in de samenleving om initiatieven te doen ontplooien. De gemeente staat veel minder dan voorheen actief aan het roer om zelf ruimtelijke ontwikkelingen te sturen. Er wordt meer ruimte voor particulieren geboden binnen richtinggevende kaders met ruimte voor maatwerk. De Structuurvisie geeft de hoofdkoers, gemeentebreed, voor de ruimtelijk relevante thema's en voor de verschillende gebieden. Het vormt een afwegingskader met handvatten om meer op afstand regie te voeren, zonder op de stoel van de uitvoering te gaan zitten.

De woningvoorraad in Duiven bestaat in vergelijking tot het Gelderse gemiddelde relatief uit veel koopwoningen (65%) en relatief weinig huurwoningen (circa 25% sociale huur en 10% particuliere huur). Het woningaanbod bestaat voor het grootste deel uit eengezinswoningen. Meergezinswoningen komen weinig voor. Door gezinsverdunning en de toename van alleenstaanden is er een blijvende relatief grote vraag naar betaalbare woningen. De kwaliteit van de woningen wordt door de bewoners over de gehele gemeente gezien als goed beoordeeld. Ook de kwaliteit van de woonbuurt

komt in het algemeen goed uit de bus. Voor de periode na 2020 wordt geconcludeerd dat er nog een behoefte is aan nieuwe woningen. Wel zal het aantal toe te voegen woningen naar verwachting ongeveer de helft bedragen van het aantal woningen dat in de periode 2010-2020 is toegevoegd. De verwachte behoefte aan nieuw toe te voegen woningen is dusdanig dat de nog noodzakelijke groei van het aantal woningen naar verwachting op reeds bekende locaties en op nieuwe inbreidingslocaties kan worden geaccommodeerd.

#### *Toetsing*

Onderhavig plan past binnen de kaders van voorgenoemde visie. Een vrijgekomen inbreidingslocatie wordt voorzien van een functie die qua aard en schaal past bij de omgeving. De woningen worden opgericht in het sociale huur, dan wel betaalbare koop segment. De ontwikkeling past hiermee binnen de gemeentelijke ambitie om voldoende te voorzien in betaalbare woningbouw. Ten slotte wordt voorzien in aardgasloze woningen, waarmee op dit punt wordt beantwoord aan de wettelijke eisen ten aanzien van duurzaamheid. Dit alles tezamen maakt dat de ontwikkeling in lijn is met het gestelde in de structuurvisie Duiven 2015.

#### *3.3.2 Woonvisie Duiven 2025*

In de gemeentelijke woonvisie van Duiven wordt het principe van passende woningbouw gehanteerd, zodat aangesloten wordt bij de lokale behoefte in de kernen van de gemeente. De gemeente ziet ruimte om in de periode 2016 tot en met 2025 circa 300 woningen toe te voegen aan de woningvoorraad. Tegelijkertijd verwacht de gemeente Duiven ook te maken te krijgen met extra vraag vanuit de subregio Arnhem en omgeving. Daarom is nieuwbouw noodzakelijk in Duiven en is versnelling in de woningbouwproductie wenselijk nadat er jaren sprake is geweest van stagnatie en bijstelling van de gemeentelijke woningbouwprogrammering.

#### *Toetsing*

In de gemeentelijke woonvisie is een richtinggevend woonprogramma voor de periode 2016 tot en met 2025 opgesteld, waaruit volgt dat er kwantitatief gezien ruimte is om in de kern Duiven in alle segmenten woningen toe te voegen:

| Behoefte aan woonruimte 2016 tot en met<br>2025 |         |          |       |                             |
|-------------------------------------------------|---------|----------|-------|-----------------------------|
| KERN                                            | DUIVEN  | GROESSEN | LOO   | Totaal gemeente Duiven      |
|                                                 |         |          |       | + 150-2903 woningen         |
|                                                 |         |          |       | Rond 2025 afname naar circa |
|                                                 |         |          |       | 2.300 sociale huurwoningen  |
| Sociale huur, tot € 710,- (1)                   |         |          |       | Vivare                      |
| Huur boven liberalisatiegrens, > € 710, - (2)   | 0-50    |          |       | 0-50 woningen               |
| Koop tot € 180.000, - (2)                       | 25-100  | 20-30    | 20-30 | 75-150 woningen             |
| Koop € 180.000, - - € 280.000, -                | 150-250 |          |       | 150-250 woningen            |
| Koop boven € 280.000,-                          | 25-50   |          |       | 25-50 woningen              |
|                                                 |         |          |       | 295 huishoudens             |
| Huishoudengroei 2016 tot en met 2025            |         |          |       | (exclusief onvervulde vraag |
| (Primos 2016)                                   | 255     | 20       | 20    | sociale huur)               |

In de gemeentelijke woonvisie wordt de beschikbaarheid van voldoende betaalbare huurwoningen aangestipt. Er is sprake van scheefwonen en de doorstroming is beperkt, waardoor onder andere jongeren lang moeten wachten op het verkrijgen van een sociale huurwoning. Starters hebben het moeilijk om op de koopmarkt een passende woning te vinden. Het richtinggevend woonprogramma voor de periode 2016 tot en met 2025 biedt veel ruimte om sociale huur- en betaalbare koopwoningen aan de woningvoorraad toe te voegen:

| Behoefte aan woonruimte 2016 tot en met<br>2025 |         |          |       |                             |
|-------------------------------------------------|---------|----------|-------|-----------------------------|
|                                                 |         |          |       |                             |
|                                                 | DUIVEN  |          |       |                             |
| KERN                                            |         | GROESSEN | LOO   | Totaal gemeente Duiven      |
|                                                 |         |          |       | + 150-2903 woningen         |
|                                                 |         |          |       | Rond 2025 afname naar circa |
|                                                 |         |          |       | 2.300 sociale huurwoningen  |
| Sociale huur, tot € 710,- (1)                   |         |          |       | Vivare                      |
| Huur boven liberalisatiegrens, > € 710, - (2)   | 0-50    |          |       | 0-50 woningen               |
| Koop tot € 180.000 - (2)                        | 25-100  | 20-30    | 20-30 | 75-150 woningen             |
| Koop € 180.000 - - € 280.0000 -                 | 150-250 |          |       | 150-250 woningen            |
| Koop boven € 280.000 .-                         | 25-50   |          |       | 25-50 woningen              |
|                                                 |         |          |       | 295 huishoudens             |
| Huishoudengroei 2016 tot en met 2025            |         |          |       | (exclusief onvervulde vraag |
| (Primos 2016)                                   | 255     | 20       | 20    | sociale huur)               |

Voor nieuwbouw geldt dat de woonvisie een aantal uitgangspunten geeft, waaronder de voorkeur voor inbreidingslocaties, bouwen voor de lokale behoefte, inzetten op flexibele, kleinschalige woningbouwprojecten en het leveren van een bijdrage aan de ruimtelijke kwaliteit. Met voorliggend plan wordt aan deze uitgangspunten voldaan. Er is immers sprake van een kleinschalige woningbouwontwikkeling op een braakliggende inbreidingslocatie, waarbinnen ruimte is voor sociale huur- of goedkope koopwoningen die eventueel levensloopbestendig uitgevoerd kunnen worden. Aan de pijlers van betaalbaarheid en levensloopbestendigheid uit de woonvisie wordt met dit plan dan ook een concrete invulling gegeven. Tot slot moet worden opgemerkt dat het plangebied reeds jaren als potentiële ontwikkellocatie ten behoeve van woningbouw is opgenomen in het gemeentelijk ruimtelijk en volkshuisvestelijk beleid. Dit alles tezamen maakt dat het plan nadrukkelijk beantwoordt aan de kwantitatieve en kwalitatieve woonbehoefte zoals die bestaat in de gemeente Duiven.

#### *Conclusie*

De voorgenomen ontwikkeling is in lijn met het gestelde in het gemeentelijk beleid.

# **4 Milieu- en omgevingsaspecten**

### **4.1 Milieueffectrapportage**

#### *Algemeen*

Voor plannen en activiteiten, die mogelijk belangrijke nadelige gevolgen hebben voor het milieu, kan het noodzakelijk zijn dat een milieueffectrapport wordt opgesteld. In hoofdstuk 7 van de Wet milieubeheer en in het Besluit milieueffectrapportage is dit geregeld. Er is een m.e.r.-plicht voor plannen (planMER) en een m.e.r.-plicht voor besluiten. Een plan is plan-m.e.r.-plichtig als het plan kaders stelt voor m.e.r.-plichtige activiteiten.

#### *Toetsing*

Het plan voorziet in de oprichting van maximaal 12 rijwoningen op een inbreidingslocatie binnen de bebouwde kom van Duiven met een maatschappelijke bestemming. Deze ontwikkeling is daarmee kleinschalig te noemen en zal het areaal aan stedelijke functies niet toenemen, waardoor niet tot nauwelijks milieueffecten te verwachten zijn. Gelet op de aard (wonen) en omvang (twaalf woningen) van dit plan is er daarom geen sprake van een activiteit zoals genoemd in het Besluit m.e.r.

#### *Conclusie*

Een nadere beoordeling in een (vormvrije) m.e.r-beoordeling of plan-m.e.r. is niet noodzakelijk.

### **4.2 Bodem**

#### *Algemeen*

In het kader van het bestemmingsplan moet zijn aangetoond dat de bodem en het grondwater geschikt zijn voor het beoogde gebruik. Hiertoe is het uitvoeren van een verkennend milieukundig bodem- en grondwateronderzoek noodzakelijk.

### *Toetsing*

Ter plaatse van het plangebied is door De Klinker Milieu een verkennend bodemonderzoek2 uitgevoerd. Uit dit onderzoek volgt dat de bodem plaatselijk brokken klei en leem bevat en zwak wortel-houdend is. In zowel de boven- als ondergrond zijn geen verhoogde gehaltes aangetroffen. Het grondwater is ten slotte licht verontreinigd met barium. De lichte verontreiniging vormt geen reden tot het doen van nader onderzoek. Het terrein is daarmee op basis van de milieuhygiënische kwaliteit geschikt voor het voorgenomen gebruik. Er hoeft geen nadere beschouwing plaats te vinden.

### *Conclusie*

Het aspect bodem vormt geen belemmering voor de uitvoerbaarheid van onderhavige ontwikkeling.

<sup>2</sup> De Klinker Milieu (2019). Verkennend bodemonderzoek. Weidekervel (ongenummerd) Duiven. Rapportnummer: K192921A. 2 oktober 2019.

### **4.3 Geluid**

De mate waarin het geluid onder andere het woonmilieu mag belasten is geregeld in de Wet geluidhinder (Wgh). In het plan moet volgens de Wgh worden aangetoond dat gevoelige functies, zoals een woning, een aanvaardbare geluidsbelasting hebben als gevolg van omliggende (spoor)wegen en industrieterreinen. Indien nieuwe geluidsgevoelige functies worden toegestaan, stelt de Wgh de verplichting akoestisch onderzoek te verrichten naar de geluidsbelasting ten gevolge van omliggende (spoor)wegen en industrieterrein.

#### *Toetsing*

Voorliggend plan voorziet in de realisatie van nieuwe geluidgevoelige functies in de vorm van woningen. Daarom is door SAB een akoestisch onderzoek wegverkeerslawaai3 uitgevoerd. Uit het onderzoek kan het volgende worden geconcludeerd:

#### *Spoorlijn Arnhem - Zevenaar*

De geluidbelasting vanwege de spoorlijn Arnhem - Zevenaar bedraagt maximaal 53 dB. De ten hoogste toelaatbare geluidbelasting van 55 dB wordt daarmee niet overschreden. Er wordt voldaan aan de Wgh. Tevens wordt de bovengrens uit het gemeentelijk geluidbeleid niet overschreden.

#### *Zilverschoon*

De geluidbelasting vanwege de gezoneerde weg Zilverschoon bedraagt maximaal 54 dB inclusief aftrek ex art. 110g Wgh. Dit is hoger dan de ten hoogste toelaatbare Geluidbelasting van 48 dB, maar lager dan de maximale ontheffingswaarde van 63 dB. De overschrijding vindt plaats op de gevels direct grenzend aan de Zilverschoon. Er is sprake van zowel geluidluwe gevels als geluidluwe buitenruimtes. De maximale ontheffingswaarde wordt niet overschreden. Tevens wordt de bovengrens uit het gemeentelijk geluidbeleid niet overschreden.

Bron- en overdrachtsmaatregelen zijn onderzocht, maar stuiten op bezwaren van financiële, landschappelijke, civieltechnische en stedenbouwkundige aard. Een hogere waarde procedure van 54 dB dient te worden doorlopen. Dit is mogelijk doordat onderhavige ontwikkeling een inbreidingslocatie betreft. De verlening van de hogere waarde vindt plaats in een aparte hogere waarde procedure gelijktijdig met de ruimtelijke procedure. Daarnaast dient bij de 'Omgevingsvergunning bouwen' door middel van een aanvullend bouwakoestisch onderzoek te worden aangetoond dat de binnenwaarde van 33 dB uit het Bouwbesluit 2012 wordt gehaald. Ter indicatie is onderzocht dat de gevelwering ten minste 27 dB dient te bedragen.

#### *Omliggende 30 km/uur wegen*

Als gevolg van de 30 km/uur wegen Weidekervel, Scheefkelk, Heideanjer, Korenbloem en Heggewikke vinden er geen overschrijdingen plaats van de gehanteerde ten hoogste toelaatbare geluidbelasting van 48 dB Voor alle overige gebouwen vinden er geen overschrijdingen plaats. Tevens wordt de bovengrens uit het gemeentelijk ge-

<sup>3</sup> SAB (2020). Akoestisch onderzoek rail- en wegverkeerslawaai. Duiven, Weidekervel ong.. Projectnummer: 190270. 22 juni 2020.

luidbeleid niet overschreden. Er is daardoor sprake van een goede ruimtelijke ordening.

#### *Conclusie*

Met inachtneming van het voorgaande vormt het aspect geluid geen belemmering voor de uitvoerbaarheid van dit plan.

### **4.4 Luchtkwaliteit**

De Wet luchtkwaliteit (verankerd in de Wet milieubeheer hoofdstuk 5, titel 5.2) is een implementatie van diverse Europese richtlijnen omtrent luchtkwaliteit waarin onder andere grenswaarden voor vervuilende stoffen in de buitenlucht zijn vastgesteld ter bescherming van mens en milieu. In Nederland zijn stikstofdioxide (NO2) en zwevende deeltjes als PM10 (fijn stof) de maatgevende stoffen waar de concentratieniveaus het dichtst bij de grenswaarden liggen. Overschrijdingen van de grenswaarden komen, uitzonderlijke situaties daargelaten, bij andere stoffen niet voor. Vanaf 1 januari 2015 dient het bevoegd gezag de luchtkwaliteit ook te toetsen aan de grenswaarde voor PM2,5. Op basis van onderzoek door het Planbureau voor de Leefomgeving kan worden gesteld dat als aan de grenswaarden voor PM10 wordt voldaan, ook aan de grenswaarde voor PM2,5 wordt voldaan.

Hoewel de luchtkwaliteit de afgelopen jaren flink is verbeterd kan Nederland niet voldoen aan de luchtkwaliteitseisen die in 2010 van kracht zijn geworden. De EU heeft Nederland derogatie (uitstel) verleend op grond van het Nationaal Samenwerkingsprogramma Luchtkwaliteit (NSL). Dit betreft een gemeenschappelijke aanpak van het Rijk en diverse regio's om samen te werken aan een schonere lucht waarbij ruimte wordt geboden aan noodzakelijke ruimtelijke ontwikkelingen. Plannen die in betekenende mate bijdragen aan luchtverontreiniging worden opgenomen in een gebiedsgericht programma van het NSL. Het maatregelenpakket in het NSL is hiermee in evenwicht en zodanig dat op termijn de luchtkwaliteit in heel Nederland onder de grenswaarden ligt. Plannen die 'niet in betekenende mate' (NIBM) bijdragen aan luchtverontreiniging hoeven niet langer individueel getoetst te worden aan de Europese grenswaarden aangezien deze niet leiden tot een significante verslechtering van de luchtkwaliteit. Deze grens is in de AMvB NIBM gelegd bij 3% van de grenswaarde van een stof: Voor NO2 en PM10 betekent dit dat aannemelijk moeten worden gemaakt dat het plan tot maximaal 1,2 µg/m³ verslechtering leidt. Voor een aantal functies (o.a. woningen, kantoren, tuin- en akkerbouw) is dit gekwantificeerd in de ministeriële regeling NIBM.

Uit het oogpunt van een goede ruimtelijke ordening wordt afgewogen of het aanvaardbaar is het plan op deze plaats te realiseren. Hierbij kan de blootstelling aan luchtverontreiniging een rol spelen, ook als het plan 'niet in betekenende mate' bijdraagt aan de luchtverontreiniging. Er is sprake van een significante blootstellingsduur als de verblijfsduur die gemiddeld bij de functie te verwachten is een aanzienlijk deel van de dag betreft. Volgens de toelichting op de Regeling Beoordeling luchtkwaliteit is dit onder andere het geval bij een woning, school of sportterrein.

Gevoelige bestemmingen als scholen, kinderdagverblijven, bejaarden- en zorgtehuizen genieten op grond van de gelijknamige AMvB extra bescherming. Substantiële uitbreiding of nieuwvestiging binnen 50 meter van een provinciale weg of 300 meter van een Rijksweg is alleen toegestaan als de concentraties luchtvervuilende stoffen zich onder de grenswaarden bevinden waardoor geen onacceptabele gezondheidsrisico's optreden.

#### *Toetsing*

Voorliggend plan voorziet in de realisatie van maximaal 12 woningen. Het plan draagt daarom 'niet in betekenende mate' (NIBM) bij aan de verslechtering van de luchtkwaliteit. Raadpleging van de NSL-monitoringstool en Atlas Leefomgeving hebben aangetoond dat er geen sprake is van (dreigende) grenswaarde-overschrijdingen. De blootstelling aan luchtverontreiniging is hierdoor beperkt en leidt niet tot onaanvaardbare gezondheidsrisico's. Vanuit zowel de Wet milieubeheer als vanuit een goede ruimtelijke ordening vormt het plan op het gebied van luchtkwaliteit daarom geen belemmering.

#### *Conclusie*

Het aspect luchtkwaliteit vormt geen belemmering voor de uitvoerbaarheid van onderhavig plan.

### **4.5 Bedrijven en milieuzonering**

#### *Algemeen*

Indien door middel van een ruimtelijke ontwikkeling nieuwe, gevoelige functies mogelijk worden gemaakt, moet worden aangetoond dat een goed leefmilieu mogelijk kan worden gemaakt. Hierbij moet rekening worden gehouden met omliggende functies met een milieuzone. Anderzijds mogen omliggende bedrijven niet in hun ontwikkelingsmogelijkheden worden aangetast door de realisatie van een nieuwe gevoelige functie.

Wat betreft de aanbevolen richtafstanden tussen bedrijvigheid en gevoelige functies is de VNG publicatie 'Bedrijven en Milieuzonering' (2009)4 als leidraad voor milieuzonering gebruikt. In de VNG-publicatie zijn richtafstanden voor diverse omgevings- en gebiedstypen opgenomen. Het gaat onder andere om de volgende omgevings- en gebiedstypen: 'rustige woonwijk', 'rustig buitengebied' en 'gemengd gebied'. In een rustige woonwijk en een rustig buitengebied komen vrijwel geen andere functies dan de woonfunctie voor. Gemengde gebieden betreffen gebieden die langs hoofdinfrastructuur liggen en/of gebieden met matige tot sterke functiemenging. In een dergelijk gebied komen direct naast woningen andere functies voor, zoals winkels, maatschappelijke voorzieningenhoreca en kleine bedrijven. Ook lintbebouwing in het buitengebied met overwegend agrarische en andere bedrijvigheid kan als gemengd gebied worden beschouwd. Voor gemengde gebieden kunnen de richtafstanden worden verminderd. De afstand wordt gemeten vanaf het op de verbeelding aangeduide deel voor de bedrijfsmatige activiteit tot aan de gevel van nieuwe of bestaande gevoelige functies gelegen buiten betreffend perceel.

#### *Toetsing*

Onderhavig plangebied kan worden aangemerkt als een rustige woonwijk. Het plangebied ligt in de woonwijk 'Duiven-Zuidoost'. In deze wijk komen vrijwel geen andere functies voor dan de woonfunctie. Tevens ligt het plangebied niet direct aan hoofdinfrastructuur.

#### *Externe werking*

De externe werking betreft de vraag of de nieuwe functie in onderhavig plan leidt tot hinder voor de bestaande of toekomstige hindergevoelige functies. In het plangebied worden geen nieuwe hinderveroorzakende functies mogelijk gemaakt. Er hoeft daarom niet onderzocht te worden of de functie in het plangebied hinder veroorzaakt voor omliggende functies.

#### *Interne werking*

Naast de externe werking moet ook de interne werking worden beoordeeld. Met andere woorden: laat de omgeving de nieuwe functie toe? De dichtstbijzijnde bedrijvigheid is in de navolgende tabel opgenomen, inclusief de bijbehorende omschrijving uit de VNG-publicatie en de daaruit volgende grootste richtafstanden.

<sup>4</sup> VNG publicatie 'Bedrijven en Milieuzonering', 2009.

| Bedrijfssoort           | Adres                        | Omschrijving<br>VNG                                 | Grootste<br>richtafstand<br>(m) | Gemeten<br>afstand<br>(m) |
|-------------------------|------------------------------|-----------------------------------------------------|---------------------------------|---------------------------|
| Bedrijfsper<br>ceel     | Parallel<br>weg/Zilverschoon | Milieucategorie<br>2                                | 30 (gevaar)                     | 35                        |
| Verzekerings<br>kantoor | Zilverschoon 14              | Overige zakelij<br>ke dienstverle<br>ning: kantoren | 10 (geluid)                     | 135                       |
| Treinstation            | Duiven, Station<br>Duiven    | Spoorwegen -<br>stations                            | 100 (geluid)                    | 150                       |
| Tandarts                | Zilverschoon 16a             | Artsenpraktijken,<br>klinieken en<br>dagverblijven  | 10 (geluid)                     | 160                       |

Uit voorgaande tabel blijkt dat aan alle richtafstanden kan worden voldaan. Hieruit kan worden geconcludeerd dat er sprake is van een goed woon- en leefklimaat en dat omliggende bedrijvigheid niet onevenredig wordt geschaad in hun ontwikkelingsmogelijkheden.

#### *Conclusie*

Het aspect bedrijven en milieuzonering vormt geen belemmering voor de uitvoerbaarheid van onderhavig plan.

### **4.6 Externe veiligheid**

#### *Algemeen*

Het aspect externe veiligheid betreft het risico op een ongeval waarbij een gevaarlijke stof aanwezig is. Deze gevaarlijke stoffen kennen twee verschillende bronnen. Dit zijn de stationaire bronnen (chemische fabriek, lpg-vulpunt) en de mobiele bronnen (route gevaarlijke stoffen). Er wordt onderscheid gemaakt tussen de kans op een ramp en het aantal mogelijke slachtoffers. Er wordt bij externe veiligheid onderscheid gemaakt in plaatsgebonden risico en groepsrisico.

Het plaatsgebonden risico mag in principe nergens groter zijn dan 1 op 1 miljoen (ofwel 10-6 ). Dit is de kans dat een denkbeeldig persoon, die zich een jaar lang permanent op de betreffende plek bevindt (de plek waarvoor het risico is uitgerekend), dodelijk verongelukt door een ongeval. Deze kans mag niet groter zijn dan eens in de miljoen jaar. Elke ruimtelijke ontwikkeling wordt getoetst aan het plaatsgebonden risico van 10-6 als grenswaarde.

Het groepsrisico geeft de kans aan dat in één keer een groep mensen die zich in de omgeving van een risicosituatie bevindt, dodelijk door een ongeval wordt getroffen. Groepsrisico legt een relatie tussen de kans op een ramp en het aantal mogelijke slachtoffers. Bij groepsrisico is het dan ook niet een contour die bepalend is, maar het aantal mensen dat zich gedurende een bepaalde periode binnen de effectafstand van een risicovolle activiteit ophoudt. Welke kans nog acceptabel geacht wordt, is afhankelijk van de omvang van de ramp.

#### *Toetsing*

Raadpleging van de digitale risicokaart wijst uit dat er in een straal van één kilometer geen stationaire en/of mobiele risicobronnen aanwezig zijn. Wel bevinden zich op grotere afstand de risicobronnen A12 en de Betuweroute waarover gevaarlijke stoffen worden getransporteerd. Dit geldt ook voor de toekomstige A15. Het plangebied ligt niet binnen de PR-contour (10-6 ), de meest relevante zones van het groepsrisico (de 200 meter zone), plasbrandaandachtsgebied en veiligheidszone van deze risicobronnen. Het plangebied ligt echter wel binnen het invloedsgebied van de risicobronnen. Conform artikel 7 van het Besluit externe veiligheid transportroutes moet daarom ingegaan worden op de bestrijdbaarheid en zelfredzaamheid. Ook moet de veiligheidsregio in de gelegenheid gesteld worden om een advies hierover uit brengen.

#### Verantwoording groepsriscio en advies Veiligheidsregio

Het plan is gelegen in het invloedsgebied groepsrisico van een externe veiligheidsrisicobron. Conform vigerende wetgeving moet de gemeente hierdoor het groepsrisico verantwoorden. Meer specifiek gaat het om de wettelijke verplichting op grond van Besluit externe veiligheid transportroutes (Bevt) artikel 7 en 9 vanwege het vervoer van gevaarlijke stoffen over de snelweg A12, toekomstige A15 en de Betuweroute. De gemeente heeft bij het invullen van de verantwoordingsplicht een grote mate van beoordelingsvrijheid. Ten aanzien van de aspecten bestrijdbaarheid en zelfredzaamheid heeft de Veiligheidsregio adviesrecht. Hierop heeft de Veiligheids- en Gezondheidsregio Gelderland Midden (VGGM) op 30 juni 2020 (kenmerk: 200630-0025) het volgende geadviseerd: *'Het plangebied ligt binnen de effectafstand van het relevante scenario toxische wolk. Het plan leidt tot een toename van het aantal aanwezigen. Het ligt in de verwachting dat de aanwezige personen zichzelf in veiligheid kunnen brengen, mits geïnformeerd en tijdig gewaarschuwd. In het kader van de verantwoording groepsrisico's zie ik geen aanleiding om te adviseren over rampenbestrijding en zelfredzaamheid'*. Onderstaand een beschouwing van deze aspecten.

#### *Bestrijdbaarheid*

Bij een calamiteit zal de brandweer zich inzetten om de effecten ten gevolge van het incident te beperken. Deze inzet zal voornamelijk plaatsvinden dicht bij de bron. De mate van bestrijdbaarheid wordt vooral bepaald door de veiligheidsvoorzieningen en het aantal aanwezigen dicht bij de risicobron. De mogelijkheden voor bestrijdbaarheid worden daarom niet verder in beschouwing genomen.

#### *Zelfredzaamheid*

Bij een calamiteit is het belangrijk dat de aanwezigen in het plangebied worden geïnformeerd hoe te handelen bij een incident. Hiervoor wordt gebruik gemaakt van de zogenaamde waarschuwings- en alarmeringspalen (WAS palen) en NL-Alert. Bij een scenario waarin toxische stoffen vrijkomen is het advies om te schuilen in een gebouw, waarvan ramen, deuren en ventilatie gesloten kunnen worden. De mogelijkheden voor zelfredzaamheid zijn voldoende.

#### *Conclusie*

Het aspect externe veiligheid vormt geen belemmering voor de uitvoerbaarheid van dit plan.

### **4.7 Water**

#### *Rijksbeleid - Het Nationaal Waterplan 2016-2021*

Het Nationaal Waterplan 2016-2021 is op 10 december 2015 vastgesteld. Het Nationaal Waterplan geeft de hoofdlijnen, principes en richting van het nationale waterbeleid in de planperiode 2016-2021, met een vooruitblik richting 2050. Het kabinet speelt proactief in op de verwachte klimaatveranderingen op lange termijn, om overstromingen te voorkomen.

In het Nationaal Waterplan 2016-2021 staan de volgende ambities centraal:

- Nederland blijft de veiligste delta in de wereld.
- Nederlandse wateren zijn schoon en gezond en er is genoeg zoetwater.
- Nederland is klimaatbestendig en waterrobuust ingericht.
- Nederland is en blijft een gidsland voor watermanagement.
- Nederlanders leven waterbewust.

Het kabinet zet de veranderingen in het waterveiligheidsbeleid voort en zal hiertoe een wetsvoorstel met nieuwe normen voor de primaire keringen voorbereiden.

Nieuwe normen zijn nodig, omdat de huidige eisen aan primaire keringen grotendeels uit de jaren zestig van de vorige eeuw dateren. Sindsdien zijn het aantal mensen en de economische waarde achter de dijken toegenomen. Ook is nieuwe kennis beschikbaar gekomen over de werking van de keringen en de gevolgen van overstromingen. De doelen op het gebied van waterveiligheid zijn omgerekend naar normspecificaties voor de keringen. Deze zijn niet meer gebaseerd op dijkringen, maar op dijktrajecten. Elk dijktraject krijgt een norm-specificatie die past bij de gevolgen in dat specifieke gebied. De normspecificaties zijn ingedeeld in zes klassen, waarbij de overstromingskans varieert van 1/300 per jaar tot 1/100.000 per jaar.

Het Rijk onderkent het belang van verbinden van ruimte en water. Bij het aanpakken van wateropgaven en de uitvoering van watermaatregelen vindt daarom afstemming plaats met andere relevante ruimtelijke opgaven en maatregelen in het gebied, zodat scope, programmering en financiering zo veel mogelijk op elkaar aansluiten of, beter nog, elkaar versterken. Het kabinet streeft daarbij ook naar integrale combinaties, waarbij ruimtelijke inrichting een belangrijke rol speelt bij het oplossen van wateropgaven. Omgekeerd is het van belang om bij ruimtelijke opgaven vroegtijdig rekening te houden met wateropgaven en de veerkracht van watersystemen. De gewenste betere verbinding tussen water en ruimte geldt voor alle opgaven op het gebied van waterveiligheid, zoetwater en waterkwaliteit.

#### *Provinciaal beleid - Omgevingsvisie Gaaf Gelderland*

Op 19 december 2018 hebben Provinciale Staten de Omgevingsvisie Gaaf Gelderland vastgesteld. De hoofdzaken van het provinciaal beleid voor water zijn gericht op een veerkrachtig en duurzaam water- en bodemsysteem. Dit systeem bestaat uit bodem en ondergrond, grondwater en oppervlaktewater en is duurzaam als het ook in de toekomst kan blijven functioneren en in stand kan worden gehouden tegen maatschappelijk aanvaardbare kosten.

De provincie onderschrijft de ambitie van de Europese Kaderrichtlijn Water dat uiterlijk in 2027 het grond- en oppervlaktewater in Europa schoon en ecologisch gezond moet zijn en dat er voldoende water is voor duurzaam gebruik en voert deze uit. De be-

schermde gebieden voor grondwater, waterberging, de Kaderrichtlijn Water en Natura 2000 zijn leidend bij de uitwerking van dit beleid in programma's of in kaders in de verordening. Er worden condities gesteld voor effectief en zuinig gebruik van drinkwater, speciale waterecologie (Hoogst Ecologisch Niveau wateren en Specifiek Ecologische Doelstelling wateren), (grond)waterafhankelijke landnatuur plus de beschermingszones natte landnatuur en grondwateronttrekkingen voor drinkwater en industrie, groter dan 150.000 m3 /jaar.

De provincie stelt via uitvoerend beleid de doelen voor de regionale wateren voor de Kaderrichtlijn Water vast en geeft daarbij ook invulling aan de voorzieningenniveaus. Met de Gelderse waterschappen en de landbouw geeft de provincie invulling aan het vasthouden van water in de bodem, het grondwater en de haarvaten van het watersysteem. Bescherming tegen overstromingen vindt primair plaats op basis van preventie, waar nodig aangevuld met maatregelen in de ruimtelijke ordening en evacuatie. Deze bescherming gebeurt bij voorkeur in combinatie met het ontwikkelen en versterken van karakteristieke riviernatuur in Natura 2000-gebieden.

#### *Waterschapbeleid - Waterbeheerplan 2016-2021 Waterschap Rijn en IJssel*

Dit waterbeheerplan is vastgesteld in november 2015 en vervangt het Waterbeheerplan 2010-2015. In dit waterbeheerplan beschrijft het waterschap Rijn en IJssel op welke wijze de volgende zaken in de periode 2016-2021 gedaan worden: het zorgen voor een goede bescherming tegen hoog water, het zorgen voor een goed functionerend regionaal watersysteem en het zorgen voor het zuiveren van afvalwater.

Het waterbeheerplan zoekt verbinding met het werk van andere overheden: de provincies, gemeenten, Rijkswaterstaat en het Rijk. Het waterbeheer schept vaak randvoorwaarden voor gebruikers van het water, maar biedt ook mogelijkheden en meerwaarde voor maatschappelijke gebruikers, zoals burgers, agrariërs en terreinbeheerders, ondernemers en (drinkwater)bedrijven, recreanten en de naburige Duitse waterbeheerders.

Vanuit de omgevingsverkenning is het beleid voor de planperiode 2016-2021 beschreven voor de primaire taakgebieden van het waterschap:

- Bescherming tegen overstromingen en werken aan veiligheid: Veilig water.
- Zorgen voor de juiste hoeveelheid water en passende waterpeilen: Voldoende water.
- Zorgen voor een goede waterkwaliteit die nodig is voor mens, plant en dier: Schoon water.
- Verwerken van afvalwater en het benutten van energie en grondstoffen daaruit: Afvalwater.
- Zorgen voor goede randvoorwaarden voor beroepsvaart op de Oude IJssel: Vaarwegbeheer.

#### *Watervisie 2030 waterschap Rijn en IJssel*

De Watervisie geeft aan hoe het waterschap aankijkt tegen de gewenste ruimtelijke inrichting van het beheersgebied, om de wateropgaven waarvoor ze staan duurzaam op te lossen. Er moet daartoe een betere afstemming worden gevonden tussen de waterwensen van de verschillende grondgebruiksvormen en het watersysteem zelf. Omdat ruimtelijke oplossingen op langere termijn duurzamer zijn, krijgen deze de voorkeur boven technische oplossingen. Bij het zoeken naar ruimtelijke oplossingen geldt het natuurlijk watersysteem als ideaalbeeld. Een dergelijk watersysteem heeft onder meer de mogelijkheid om (in geval van veel neerslag) voldoende water op te vangen en water (in geval van te zware belasting) voldoende te reinigen. Water moet richtinggevend zijn bij toekomstige stedelijke uitbreiding. Bij overschot wordt regenwater in de bodem geïnfiltreerd of naar het oppervlaktewater geleid. Het waterschap streeft ernaar regenwater niet meer via de riolering af te voeren. Het rioleringsstelsel wordt aldus minder zwaar belast, waardoor de kans op overstorten van rioolwater op oppervlaktewater kleiner wordt.

#### *Toetsing*

Om de waterhuishoudkundige gevolgen van onderhavig plan in beeld te brengen is gebruik gemaakt van de watertoets. Voor de watertoets is de Standaard Waterparagraaf van het Waterschap Rijn en IJssel aangewend. Deze waterparagraaf is onderdeel van, en hangt samen met, een set van standaarden zoals die door het waterschap gehanteerd wordt. In deze waterparagraaf worden de effecten van de ruimtelijke ontwikkeling per waterthema afgewogen. Als op één of meer vragen per waterthema 'ja' wordt geantwoord dan is het waterthema relevant. Die waterthema's worden toegelicht.

| Thema                | Toetsvraag                                         | Relevant |
|----------------------|----------------------------------------------------|----------|
| HOOFDTHEMA'S         |                                                    |          |
| Veiligheid           | 1. Ligt in of nabij het plangebied een primaire of | Nee      |
|                      | regionale waterkering?                             |          |
|                      | 2. Ligt in of nabij het plangebied een kade?       | Nee      |
| Riolering en Afvalwa | 1. Is er toename van het afvalwater (DWA)?         | Ja       |
| terketen             | 2. Ligt in het plangebied een persleiding van      |          |
|                      | WRIJ?                                              | Nee      |
|                      | 3. Ligt in of nabij het plangebied een RWZI van    |          |
|                      | het waterschap?                                    | Nee      |
| Wateroverlast (op    | 1. Is er sprake van toename van het verhard        |          |
| pervlaktewater)      | oppervlak?                                         | Ja       |
|                      | 2. Zijn er kansen voor het afkoppelen van be       |          |
|                      | staand verhard oppervlak?                          | Nee      |
|                      | 3. In of nabij het plangebied bevinden zich natte  |          |
|                      | en laag gelegen gebieden, beekdalen, over          |          |
|                      | stromingsvlaktes?                                  | Nee      |
| Grondwater           | 1. Is in het plangebied sprake van slecht doorla   |          |
| overlast             | tende lagen in de ondergrond?                      | Nee      |
|                      | 2. Bevindt het plangebied zich in de invloedzo     |          |
|                      | ne van de Rijn of IJssel?                          | Nee      |
|                      | 3. Is in het plangebied sprake van kwel?           | Nee      |
|                      | 4. Beoogt het plan dempen van slootjes of an       |          |
|                      | dere wateren?                                      | Nee      |

| Oppervlakte          | 1. Wordt vanuit het plangebied water op opper      |     |  |  |
|----------------------|----------------------------------------------------|-----|--|--|
| waterkwaliteit       | vlaktewater geloosd?                               | Nee |  |  |
|                      | 2. Ligt in of nabij het plangebied een HEN of      |     |  |  |
|                      | SED water?                                         | Nee |  |  |
|                      | 3. Ligt het plangebied geheel of gedeeltelijk in   |     |  |  |
|                      | een Strategisch actiegebied?                       | Nee |  |  |
| Grondwaterkwaliteit  | 1. Ligt het plangebied in de beschermingszone      |     |  |  |
|                      | van een drinkwateronttrekking?                     | Nee |  |  |
| Volksgezondheid      | 1. In of nabij het plangebied bevinden zich        |     |  |  |
|                      | overstorten uit het gemengde of verbeterde         |     |  |  |
|                      | gescheiden stelsel?                                | Nee |  |  |
|                      | 2. Bevinden zich, of komen er functies, in of na   |     |  |  |
|                      | bij het plangebied die milieuhygiënische of        |     |  |  |
|                      | verdrinkingsrisico's met zich meebrengen           |     |  |  |
|                      | (zwemmen, spelen, tuinen aan water)?               | Nee |  |  |
| Verdroging           | 1. Bevindt het plangebied zich in of nabij be      |     |  |  |
|                      | schermingszones voor natte natuur?                 | Nee |  |  |
| Natte natuur         | 1. Bevindt het plangebied zich in of nabij een     |     |  |  |
|                      | natte EVZ?                                         | Nee |  |  |
|                      | 2. Bevindt het plangebied zich in of nabij be      |     |  |  |
|                      | schermingszones voor natte natuur?                 | Nee |  |  |
| Inrichting en beheer | 1. Bevinden zich in of nabij het plangebied wa     |     |  |  |
|                      | teren die in eigendom of beheer zijn bij het       |     |  |  |
|                      | waterschap?                                        | Nee |  |  |
|                      | 2. Heeft het planherinrichting van watergangen     |     |  |  |
|                      | tot doel?                                          | Nee |  |  |
| AANDACHTSTHEMA'S     |                                                    |     |  |  |
| Recreatie            | 1. Bevinden zich in het plangebied watergangen     |     |  |  |
|                      | en/of gronden in beheer van het waterschap         |     |  |  |
|                      | waar actief recreatief medegebruik mogelijk        |     |  |  |
|                      | wordt?                                             | Nee |  |  |
| Cultuurhistorie      | 1. Zijn er cultuurhistorische waterobjecten in het |     |  |  |
|                      | plangebied aanwezig?                               | Nee |  |  |

* als op één of meer vragen per waterthema Ja wordt geantwoord dan is het thema relevant en zal de toelichting bij het kopje 3 ingevuld en toegevoegd moeten worden in de ruimtelijke onderbouwing.

Uit voorgaande toetsing van de watertoetstabel blijkt dat er met voorliggend plan sprake is van een toename aan afvalwater en verharding in het plangebied. Voor het afvalwater kan aangesloten worden op het bestaande rioolstelsel. Het toekomstige bouwvlak kent een omvang van circa 700 m2 en zal naar verwachting vrijwel volledig verhard worden als gevolg van de realisatie van de beoogde woningen in het plangebied. Het hemelwater wordt in zowel de voor- als achtertuinen geïnfiltreerd. Een verdere uitwerking van het beoogde hemelwatersysteem zal gelijktijdig plaatsvinden bij de verdere uitwerking van een bouwplan voor het plangebied. Om de waterbelangen te kunnen borgen is in de regels van dit bestemmingsplan via een voorwaardelijke verplichting vastgelegd dat een omgevingsvergunning voor het bouwen niet eerder wordt verleend dan nadat is aangetoond dat in voldoende mate wordt voorzien in voorzieningen ten behoeve van de hemelwaterafvoer teneinde te komen tot een goede waterhuishouding. Dit betekent dat minimaal 10 mm. hemelwater per m2 verhard

oppervlak, moet worden geïnfiltreerd of vertraagd moet worden afgevoerd. Dit maakt dat de woningbouwontwikkeling geen belemmering betekent voor de waterhuishoudkundige situatie ter plaatse van en rondom het plangebied.

#### *Conclusie*

Het aspect water vormt geen belemmering voor de uitvoerbaarheid van onderhavig plan.

### **4.8 Natuur**

#### *Algemeen*

Bij ruimtelijke ontwikkelingen moet rekening gehouden worden met de aanwezige natuurwaarden in en om het plangebied. Vanaf 1 januari 2017 geldt hiervoor de Wet natuurbescherming. Deze wet beschermt bepaalde plant- en diersoorten, natuurgebieden en bossen. Voordat ontwikkelingen mogen plaatsvinden, moet worden aangetoond dat in het kader van de huidige natuurwet- en regelgeving van een negatief effect geen sprake is, dan wel dat daarvoor respectievelijk een vergunning of ontheffing kan worden verkregen.

#### *Toetsing*

SAB heeft met een quick scan natuur5 onderzocht of er beschermde natuurwaarden, volgens de nu geldende natuurwet- en regelgeving, aan- of afwezig zijn in het plangebied. Naast beschermde natuurwaarden in het plangebied is ook nagegaan of de ruimtelijke ontwikkeling die mogelijk wordt gemaakt, mogelijk negatieve effecten kan hebben op beschermde natuur buiten het plangebied. Navolgend worden kort de conclusies van de quick scan uiteengezet.

#### *Gebiedsbescherming*

Natura 2000-gebied Rijntakken ligt in de buurt van het plangebied. Een negatief effect op de instandhoudingsdoelstellingen van Rijntakken is vanwege een mogelijke toename in stikstofdepositie door de ruimtelijke ontwikkeling in het plangebied niet uit te sluiten. Daarom zijn stikstofberekeningen6 in AERIUS uitgevoerd voor de aanleg- en gebruiksfase. Uit de berekeningen volgt dat er met de ontwikkeling geen toename van stikstofdepositie te verwachten is op Natura 2000-gebieden. Negatieve effecten op omliggende Natura 2000-gebieden als gevolg van stikstofdepositie door de ontwikkeling zijn daarmee uitgesloten. Aanvullend onderzoek naar de gevolgen van stikstofdepositie, in de vorm van een passende beoordeling, is niet noodzakelijk. Ook een vergunning Wet natuurbescherming is niet noodzakelijk.

Verder blijkt uit de quick scan dat in de omgeving van het plangebied geen Natuurnetwerk Nederland of andere provinciaal beschermde natuur aanwezig is. De provinciale bescherming van deze gebieden staat de uitvoering van het plan dan ook niet in de weg en nader onderzoek hiernaar is niet noodzakelijk.

<sup>6</sup> SAB (2020). Onderzoek stikstofdepositie. Duiven, Weidekervel. Projectnummer: 190270. 29 april 2020

<sup>5</sup> SAB (2020). Quick scan natuur. Duiven, Weidekervel. Projectnummer: 190270. 8 april 2020.

#### *Soortenbescherming*

In en rondom het plangebied kunnen in het wild levende planten en dieren aanwezig zijn. Iedereen dient voldoende zorg in acht te nemen voor deze soorten en hun directe leefomgeving.

In en nabij het plangebied kunnen ook soorten voorkomen die zijn beschermd onder de Wet natuurbescherming, maar waarvoor een provinciale vrijstelling van de verboden geldt, voor werkzaamheden die men uitvoert in het kader van ruimtelijke ontwikkeling en inrichting. Door de provinciale vrijstelling staat de aanwezigheid van deze soorten de geplande ontwikkeling niet in de weg. Daarnaast zijn mogelijk nog enkele essentiële elementen aanwezig, voor soorten waarvoor geen provinciale vrijstelling geldt. Zo blijkt uit de quick scan dat direct rondom het plangebied vogels kunnen broeden. Om overtreding van de wet te voorkomen wordt geadviseerd om de geplande ruimtelijke ontwikkeling buiten de broedperiode te starten. Op deze manier worden geen in gebruik zijnde nesten beschadigd of vernield. Essentiële elementen, zoals essentieel leefgebied of verblijfplaatsen, van andere beschermde soorten waarvoor geen provinciale vrijstelling geldt, zijn niet aanwezig. De bescherming van deze categorie soorten staat de ontwikkeling niet in de weg.

#### *Bescherming houtopstanden*

Bij deze ruimtelijke ontwikkeling wordt geen houtopstand geveld waarop de regels van de Wet natuurbescherming van toepassing zijn. De bescherming van houtopstanden vormt dan ook geen beperking voor de beoogde ruimtelijke ontwikkeling.

### *Conclusie*

Het aspect natuur vormt geen belemmering voor de uitvoerbaarheid van dit plan.

### **4.9 Archeologie**

### *Algemeen*

Door ondertekening van het verdrag van Valletta (1992) heeft Nederland zich verplicht om bij ruimtelijke planvorming nadrukkelijk rekening te houden met het niet-zichtbare deel van cultuurhistorisch erfgoed, te weten de archeologische waarden. In de Erfgoedwet is geregeld hoe met in de grond aanwezige dan wel te verwachten archeologische waarden moet worden omgegaan. Het streven is om deze belangen tijdig bij het plan te betrekken. Bij ingrepen waarbij de ondergrond wordt geroerd, dient te worden aangetoond dat de eventueel aanwezige archeologische waarden niet worden aangetast.

### *Toetsing*

De gemeente Duiven heeft specifiek archeologiebeleid in de vorm van het 'Bestemmingsplan Archeologie', zoals vastgesteld door de gemeente Duiven op 31 mei 2009. Op basis van dat plan heeft het plangebied de dubbelbestemming 'Waarde - Archeologie', inclusief gebiedsaanduiding 'specifieke vorm van waarde - lage archeologische verwachting 5'. Dit betekent dat archeologisch onderzoek noodzakelijk is bij bodemingrepen groter dan 10.000 m2 en die dieper reiken dan 0,5 meter. De bodemingrepen voor voorliggend plan zijn kleinschaliger, waarmee archeologisch onderzoek niet noodzakelijk is. De aanwezigheid van archeologische vondsten kan echter nooit geheel worden uitgesloten. Wanneer tijdens de uitvoering van werkzaamheden een ar-

cheologische vondst wordt gedaan moet dit op grond van de Erfgoedwet (artikel 5.10 en 5.11) verplicht worden gemeld aan de Minister van OCW en de gemeente Duiven.

#### *Conclusie*

Het aspect archeologie vormt geen belemmering voor de uitvoerbaarheid van onderhavig plan.

## **4.10 Cultuurhistorie**

### *Algemeen*

Op grond van artikel 3.1.6, vijfde lid, onderdeel a van het Besluit ruimtelijke ordening (Bro) moeten naast de in de grond aanwezige of te verwachten monumenten ook cultuurhistorische waarden worden meegewogen bij het vaststellen van bestemmingsplannen.

### *Toetsing*

In of rondom het plangebied zijn geen rijks- of gemeentelijke monumenten aanwezig. Het plangebied bevindt zich te midden van een planmatig aangelegde woonwijk. Gezien de kleinschalige aard en schaal van het initiatief blijven de ruimtelijke structuren in en rondom het plangebied ongewijzigd. Dit maakt dat eventuele aanwezige cultuurhistorische waarden niet worden aangetast.

### *Conclusie*

Het aspect cultuurhistorie vormt geen belemmering voor de uitvoerbaarheid van onderhavig plan.

### **4.11 Verkeer en parkeren**

### *Verkeer*

Voor het maken van een inschatting van de hoeveelheid autoverkeer die wordt gegenereerd bij een bepaalde ontwikkeling, hanteert het CROW7 kencijfers voor wat betreft verkeersgeneratie. Onder verkeersgeneratie wordt hierbij verstaan de totale hoeveelheid gemotoriseerd verkeer (excl. openbaar vervoer) die gedurende een gekozen tijdsperiode naar de desbetreffende voorziening toe rijdt en hiervan wegrijdt. Onderhavige ontwikkeling richt zich op het bouwen van maximaal 12 rijwoningen in het sociale huur-, dan wel betaalbare koopsegment. Gelet op het feit dat het plangebied in een planmatige uitbreidingswijk van Duiven ligt wordt gesteld dat de kencijfers voor 'rest bebouwde kom' aangehouden kunnen worden. De gemeente Duiven wordt conform CBS-gegevens ten aanzien van de mate van stedelijkheid gezien als een 'matig stedelijk' gebied. Voor de ontwikkeling van 12 rijwoningen (worstcase: betaalbare koop) volgt uit de kencijfers dat er maximaal 90 extra verkeersbewegingen per etmaal ontstaan. De capaciteit van de omliggende wegen is voldoende om deze extra verkeersbewegingen af te wikkelen.

<sup>7</sup> CROW, publicatie 381, Toekomstbestendig parkeren. Van parkeerkencijfers naar parkeernormen.

#### *Parkeren*

De gemeente Duiven heeft speciaal parkeerbeleid in de vorm van de Parkeernormennota Duiven 2018 (d.d. 3 februari 2018). Het voorliggende bouwplan is getoetst aan de normen uit de gemeentelijke nota. Op basis van dit document dienen de categorieen 'Woning midden (tussen 90 en 135 m2 gbo)' en 'Woning klein (kleiner dan 90 m2 gbo)' worden aangehouden, alsmede 'Duiven rest kom'. Daaruit volgt een maximale parkeerbehoefte van 24 parkeerplaatsen (2x2,1 + 10x1,9). Aan de Weidekervel wordt voorzien in 18 openbare parkeerplaatsen.

Het parkeren voor voorliggend plan vindt plaats in de openbare ruimte tussen de wegen Weidekervel en Zilverschoon in. Hier zijn in de huidige situatie reeds 13 haaksparkeervakken aanwezig. Daarnaast bevinden zich nog enkele langsparkeerplaatsen in de directe nabijheid van het plangebied. Deze parkeerplaatsen worden omgezet naar haaksparkeerplaatsen. Tevens worden er 11 aanvullende haaksparkeerplaatsen gerealiseerd. Zo wordt voorzien in de parkeerbehoefte van dit plan. Bij de benodigde herinrichting van de openbare ruimte zullen de ter plaatse aanwezige bomen behouden blijven. Onderstaande afbeelding geeft een impressie weer van de nieuw aan te leggen parkeerplaatsen rondom het plangebied.

*Ontwerp nieuwe parkeerplaatsen (bron: SAB)*

In de regels van dit bestemmingsplan wordt het gemeentelijk parkeerbeleid juridischplanologisch vastgelegd. Dit betekent dat bij de omgevingsvergunning voor het bouwen getoetst zal worden of het plan voorziet in voldoende parkeergelegenheid. Daarmee wordt gesteld dat het aspect 'parkeren' voldoende in dit plan is gewaarborgd.

#### *Conclusie*

Het aspect verkeer en parkeren vormt geen belemmering voor de uitvoerbaarheid van onderhavig plan.

# **5 Wijze van bestemmen**

### **5.1 Algemeen**

#### *5.1.1 Wat is een bestemmingsplan*

Het gemeentelijke bestemmingsplan is een middel waarmee functies aan gronden worden toegekend. Het gaat dus om het toekennen van gebruiksmogelijkheden. Vanuit de Wet ruimtelijke ordening volgt een belangrijk principe: het gaat om toelatingsplanologie. Het wordt de grondgebruiker (eigenaar, huurder etc.) toegestaan om de functie die het bestemmingsplan geeft uit te oefenen. Dit houdt in dat:

- 1 de grondgebruiker niet kan worden verplicht om een in het bestemmingsplan aangewezen bestemming ook daadwerkelijk te realiseren, en
- 2 de grondgebruiker geen andere functie mag uitoefenen in strijd met de gegeven bestemming (het overgangsrecht is hierbij mede van belang).

Een afgeleide van de gebruiksregels in het bestemmingsplan zijn regels voor bebouwing (bouwvergunning) en regels voor het verrichten van 'werken' (aanlegvergunning).

Een bestemmingsplan regelt derhalve:

- het toegestane gebruik van gronden (en de bouwwerken en gebouwen);
- en een bestemmingsplan kan daarbij regels geven voor:
- het bebouwen van de gronden;
- het verrichten van werken (aanleggen).

Het bestemmingsplan is een belangrijk instrument voor het voeren van ruimtelijk beleid, maar het is zeker niet het enige instrument. Andere ruimtelijke wetten en regels zoals bijvoorbeeld de Woningwet, de Erfgoedwet, de Algemene Plaatselijke Verordening, de Wet Milieubeheer en de bouwverordening zijn ook erg belangrijk voor het uitoefenen van het ruimtelijke beleid.

#### *5.1.2 Over bestemmen, dubbelbestemmen en aanduiden*

Op de verbeelding wordt aangegeven welke bestemming gronden hebben. Dit gebeurt via een bestemmingsvlak. Voor het op de verbeelding aangegeven bestemmingsvlak gelden de gebruiksmogelijkheden zoals die in het bijhorende regel worden gegeven. Die toegekende gebruiksmogelijkheden kunnen op twee manieren nader worden ingevuld:

- 1 Via een dubbelbestemming. Een dubbelbestemming is, zoals de naam al zegt, een bestemming die óók aan de gronden wordt toegekend. Voor gronden kunnen dus meerdere bestemmingen gelden. Er geldt altijd één 'enkel' bestemming (dat is dé bestemming) en soms geldt er een dubbelbestemming (soms zelfs meerdere). In de regel van de dubbelbestemming wordt omschreven wat er voor de onderliggende gronden geldt aan extra bepalingen in aanvulling, of ter beperking, van de mogelijkheden van de onderliggende bestemmingen.
- 2 Via een aanduiding. Een aanduiding is een teken op de verbeelding dat betrekking heeft op een vlak op die kaart. Via een aanduiding wordt in de regels 'iets' geregeld. Dat 'iets' kan betrekking hebben op extra mogelijkheden of extra beperkingen voor het gebruik en/of de bebouwing en/of het aanleggen van werken. Aanduidingen kunnen voorkomen in een bestemmingsregel, in meerdere bestemmingsregels en kunnen ook een eigen regel hebben.

#### *5.1.3 Hoofdstukindeling van de regels*

De regels zijn verdeeld over 4 hoofdstukken:

- 1 Inleidende regels. In dit hoofdstuk worden begrippen verklaard die in de regels worden gebruikt (artikel 1). Dit gebeurt om een eenduidige uitleg en toepassing van de regels te waarborgen. Ook is bepaald de wijze waarop gemeten moet worden bij het toepassen van de regels (artikel 2).
- 2 Bestemmingsregels. In dit tweede hoofdstuk zijn de regels van de bestemmingen opgenomen. Dit gebeurt in alfabetische volgorde. Per bestemming is het toegestane gebruik geregeld en zijn bouwregels en, eventueel, ook bepalingen met betrekking tot het uitvoeren van werken, geen bouwwerken zijnde, en werkzaamheden opgenomen. Als er dubbelbestemmingen zijn worden die ook in dit hoofdstuk opgenomen. Die komen, ook in alfabetische volgorde, achter de bestemmingsregels. Ieder artikel kent een vaste opzet. Eerst wordt het toegestane gebruik geformuleerd in de bestemmingsomschrijving. Vervolgens zijn bouwregels opgenomen. Aansluitend volgen afwijkingsregels met betrekking tot bouw- en/of gebruiksregels. Ten slotte zijn eventueel bepalingen met betrekking tot het uitvoeren van werken, geen bouwwerken zijnde, en werkzaamheden en/of wijzigingsbevoegdheden opgenomen. Belangrijk om te vermelden is dat naast de bestemmingsregels ook in andere artikelen relevante informatie staat die mede gelezen en geïnterpreteerd moet worden. Alleen zo ontstaat een volledig beeld van hetgeen is geregeld.
- 3 Algemene regels. In dit hoofdstuk zijn bepalingen opgenomen met een algemeen karakter. Ze gelden dus voor het hele plan. In dit plan is een anti-dubbeltelregel opgenomen.
- 4 Overgangs- en slotregels. In het laatste hoofdstuk zijn respectievelijk het overgangsrecht en een slotregel opgenomen. Hoewel het hier in wezen ook algemene regels betreft, zijn deze vanwege hun meer bijzondere karakter in een apart hoofdstuk opgenomen.

### **5.2 Dit bestemmingsplan**

#### *5.2.1 Algemeen*

Dit bestemmingsplan bestaat uit een verbeelding, regels en een toelichting. De verbeelding en de regels vormen tezamen het juridisch bindende gedeelte van het bestemmingsplan. Beide planonderdelen dienen in onderlinge samenhang te worden bezien en toegepast. Op de verbeelding zijn de bestemmingen aangewezen. Aan deze bestemmingen zijn bouwregels en regels betreffende het gebruik gekoppeld. De toelichting heeft geen rechtskracht, maar vormt niettemin een belangrijk onderdeel van het plan. De toelichting van dit bestemmingsplan geeft een weergave van de beweegredenen, de onderzoeksresultaten en de beleidsuitgangspunten die aan het bestemmingsplan ten grondslag liggen. Tot slot is de toelichting van wezenlijk belang voor een juiste interpretatie en toepassing van het bestemmingsplan.

#### *5.2.2 Bijzonderheden in dit bestemmingsplan*

De regels in dit bestemmingsplan zijn opgezet aan de hand van hetgeen hiervoor is beschreven.

#### *Tuin*

De voor 'Tuin' aangewezen gronden zijn bestemd voor tuinen bij de op de aangrenzende gronden gelegen woningen, met bijbehorende bouwwerken, geen gebouwen zijnde. Gebouwen zijn enkel toegestaan in de vorm van erkers bij de hoofdgebouwen. Hierbij gelden specifieke bouwregels, waarvan onder voorwaarden kan worden afgeweken. Daarnaast zijn onder voorwaarden bouwwerken, geen gebouwen zijnde, toegestaan, waarbij eveneens kan worden afgeweken van de gestelde bouwregels.

#### *Wonen*

De voor 'Wonen' aangewezen gronden zijn bestemd voor woningen, waarbij het maximaal aantal toegestane wooneenheden (12) op de verbeelding is aangegeven. Als gevolg van de aanduiding 'aaneengebouwd' zijn uitsluitend aaneengebouwde woningen toegestaan. Tevens is vastgelegd dat het enkel om sociale huur- en/of betaalbare koopwoningen mag gaan en dat iedere woning een maximale gebruiksoppervlakte van 95 m2 heeft. Daarnaast zijn aan huis verbonden beroepen, bijbehorende gebouwen, bouwwerken, geen gebouwen zijnde, tuinen en erven toegestaan. Er gelden afzonderlijke bouwregels voor hoofdgebouwen, aan- en uitbouwen, bijgebouwen en overkappingen, erkers en bouwwerken, geen gebouwen zijnde. Zo dienen woningen te voldoen aan de op de verbeelding aangegeven maximum goot- en bouwhoogte (hier: 6 en 10 meter). Er kan onder voorwaarden worden afgeweken van de bouwregels. Ook kan onder voorwaarden worden afgeweken van de gebruiksregels inzake aan huis verbonden bedrijven. Een omgevingsvergunning voor het bouwen van een woning wordt niet eerder verleend dan nadat is aangetoond dat voldaan worden aan de geluidseisen uit het Bouwbesluit 2012 en nadat is aangetoond dat er voldoende voorzieningen ten aanzien van hemelwaterafvoer worden gerealiseerd. Dit betekent dat minimaal 10 mm. hemelwater per m2 verhard oppervlak, moet worden geïnfiltreerd of vertraagd moet worden afgevoerd. Ten slotte geldt een wijzigingsbevoegdheid, waarmee burgemeester en wethouders na een gestelde termijn van twee jaar bevoegd zijn om de aanduiding 'bouwvlak' geheel of gedeeltelijk te verwijderen (onder voorwaarden).

#### *5.2.3 Algemene regels*

Naast de bestemmingen bevat het plan een aantal algemene regels over bijvoorbeeld begrippen, de wijze van meten en overgangsrecht. Deze min of meer standaardregels in bestemmingsplannen worden hier verder niet toegelicht.

#### *Parkeren*

In de overige regels is een parkeerregeling opgenomen. Deze regeling houdt in dat een omgevingsvergunning voor bouwen of een omgevingsvergunning voor het afwijking van het bestemmingsplan slechts wordt verleend indien voldoende parkeergelegenheid is gerealiseerd, conform de parkeernormennota van de gemeente Duiven. Hier kan onder voorwaarden van worden afgeweken.

# **6 Uitvoerbaarheid**

### **6.1 Economische uitvoerbaarheid**

Op basis van artikel 3.1.6, lid 1, sub f van het Besluit ruimtelijke ordening dient bij de voorbereiding van een bestemmingsplan onderzoek plaats te vinden naar de (economische) uitvoerbaarheid van het plan. De ontwikkelingen die concreet mogelijk worden gemaakt door het bestemmingsplan moeten (economisch) uitvoerbaar zijn, omdat er anders sprake is van een oneigenlijke bestemming.

Het voorliggende plan wordt gerealiseerd op particulier initiatief. De gemeente en de initiatiefnemer hebben een overeenkomst gesloten waarin de rechten en plichten van zowel de ontwikkelaar als de gemeente zijn aangegeven, alsmede de definitieve regeling van kostenverhaal. Met deze overeenkomst is het plan verzekerd van kostendekking, het opstellen van een exploitatieplan is daarom overeenkomstig artikel 6.12, lid 2 onder a. van de Wet ruimtelijke ordening niet nodig. Gesteld kan worden dat er geen verplichting is om tegelijkertijd met de ruimtelijke procedure een exploitatieplan op te stellen.

De economische uitvoerbaarheid van dit bestemmingsplan is hiermee aangetoond.

### **6.2 Maatschappelijke uitvoerbaarheid**

### *6.2.1 Vooraankondiging*

Overeenkomstig het gestelde in artikel 1.3.1 Bro is op 27 mei 2020 een vooraankondiging van dit bestemmingsplan gedaan in de Staatscourant. Tevens is deze vooraankondiging gepubliceerd in de Duiven Post.

#### *6.2.2 Wettelijk vooroverleg*

Op grond van artikel 3.1.1 van het Besluit ruimtelijke ordening voert het college van burgemeester en wethouders, dat belast is met de voorbereiding van een bestemmingsplan, overleg met andere bestuursorganen van bijvoorbeeld buurgemeenten, het waterschap en de provincie.

Het overleg tussen de bestuurlijke instanties dient in een redelijke verhouding te staan tot de aard en omvang van het bestemmingsplan. Het overleg dient dan ook beperkt te blijven tot die overheidsinstanties waarmee overleg werkelijk noodzakelijk is om te voorkomen dat de taak of verantwoordelijkheid van het andere overheidsorgaan ontoelaatbaar wordt beperkt, of dat het door dat orgaan te behartigen belang aantoonbaar wordt benadeeld.

Uit het wettelijk vooroverleg is na afloop van de daarvoor gestelde termijn alsnog een vooroverlegreactie naar voren gebracht. Deze vooroverlegreactie heeft aanleiding gegeven tot het wijzigen van het bestemmingsplan. De doorgevoerde wijzigingen zijn terug te vinden in de Nota van wijzigingen, die als bijlage bij deze toelichting is gevoegd.

#### *6.2.3 Zienswijzen en ambtelijke wijzigingen*

Vanaf donderdag 9 juli 2020 tot en met woensdag 19 augustus 2020, heeft het ontwerpbestemmingsplan 'Weidekervel ong.' te Duiven voor een ieder ter inzage gelegen. Gedurende deze termijn was een ieder bevoegd een zienswijze over het bestemmingsplan kenbaar te maken aan de Gemeenteraad van Duiven. De formele aankondiging van de terinzagelegging is gepubliceerd in de Duiven Post, de Staatscourant en het Gemeenteblad.

Er zijn geen zienswijzen ingediend tijdens de termijn van inzage. Er zijn wel enkele ambtelijke wijzigingen doorgevoerd. De doorgevoerde wijzigingen zijn terug te vinden in de Nota van wijzigingen, die als bijlage bij deze toelichting is gevoegd.