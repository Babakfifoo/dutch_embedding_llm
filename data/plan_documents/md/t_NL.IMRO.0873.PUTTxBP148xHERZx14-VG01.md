**Bestemmingsplan**

**Woningbouw Heidestraat, Putte**

**Gemeente Woensdrecht**

# **Bestemmingsplan**

# **Woningbouw Heidestraat, Putte**

# **Gemeente Woensdrecht**

| Opdrachtgever       | : | Bouwgroep De Nijs - Soffers          |          |
|---------------------|---|--------------------------------------|----------|
| Projectnummer       | : | 20170026                             |          |
| Identificatienummer | : | NL.IMRO.0873.PUTTxBP148xHERZx14-VG01 |          |
| Datum               | : | 13 augustus 2018                     |          |
| Opgesteld door      | : | mr. ir. H. Wenting                   |          |
| Gecontroleerd door  | : | drs. ing. K.P.A. Jansen              |          |
| Voor akkoord        | : | mr. ir. H. Wenting                   | Paraaf : |

| Versie nr. | Datum      | Omschrijving               | Opgesteld door | Gecontroleerd door |
|------------|------------|----------------------------|----------------|--------------------|
| TOE01      | 06-03-2017 | Voorontwerpbestemmingsplan | HW             | KJ                 |
| TOE02      | 06-04-2017 | Voorontwerpbestemmingsplan | HW             | KJ                 |
| TOE03      | 24-04-2017 | Voorontwerpbestemmingsplan | HW             | KJ                 |
| TOE01      | 28-05-2018 | Ontwerpbestemmingsplan     | HW             | KJ                 |
| TOE02      | 13-08-2018 | Definitief bestemmingsplan | HW             | KJ                 |

Postbus 4156 t.(0162) 456481 4900 CD Oosterhout f.(0162) 435588

Hoevestein 20b info@ageladviseurs.nl 4903 SC Oosterhout www.ageladviseurs.nl

| 1 |      | INLEIDING 3                                |  |
|---|------|--------------------------------------------|--|
|   | 1.1  | Aanleiding  3                              |  |
|   | 1.2  | Ligging plangebied  3                      |  |
|   | 1.3  | Geldend bestemmingsplan 4                  |  |
|   | 1.4  | Bij het plan behorende stukken 4           |  |
|   | 1.5  | Leeswijzer  4                              |  |
| 2 |      | BESTAANDE SITUATIE 5                       |  |
| 3 |      | BELEIDSKADER  6                            |  |
|   | 3.1  | Rijksbeleid  6                             |  |
|   | 3.2  | Provinciaal beleid  7                      |  |
|   | 3.3  | Gemeentelijk beleid 8                      |  |
| 4 |      | RANDVOORWAARDEN  9                         |  |
|   | 4.1  | Bodem  9                                   |  |
|   | 4.2  | Akoestiek 9                                |  |
|   | 4.3  | Bedrijfshinder  9                          |  |
|   | 4.4  | Geurhinder 10                              |  |
|   | 4.5  | Externe veiligheid11                       |  |
|   | 4.6  | Natuur14                                   |  |
|   | 4.7  | Luchtkwaliteit 15                          |  |
|   | 4.8  | Watertoets 15                              |  |
|   | 4.9  | Archeologie en cultuurhistorische 15       |  |
|   | 4.10 | Overige belemmeringen 16                   |  |
| 5 |      | PLANBESCHRIJVING17                         |  |
| 6 |      | JURIDISCHE ASPECTEN18                      |  |
|   | 6.1  | Juridische plan18                          |  |
|   | 6.2  | Toelichting bestemmingen18                 |  |
| 7 |      | ECONOMISCHE UITVOERBAARHEID VAN HET PLAN20 |  |
| 8 |      | OVERLEG EN INSPRAAK21                      |  |
|   | 8.1  | Vooroverleg en inspraak 21                 |  |
|   |      |                                            |  |

- 
- 
- 
- 
- 

### **AGEL** adviseurs

Bestemmingsplan 20170026 Woningbouw Heidestraat, Putte augustus 2018 Gemeente Woensdrecht blad 2

## <span id="page-4-0"></span>**1 INLEIDING**

#### <span id="page-4-1"></span>**1.1 Aanleiding**

De eigenaren van de percelen aan de Antwerpsestraat 236 en 238 in Putte hebben van de gemeente toestemming gekregen om hun perceel te splitsen en aan de zijde van de Heidestraat een nieuwe woning te realiseren. Het geldende bestemmingsplan 'Bebouwde kom Putte, 1e herziening' maakt toevoeging van deze extra bouwmogelijkheid niet mogelijk. De gemeente heeft per brief d.d. 7 oktober 2016 laten weten dat uitsluitend medewerking wordt verleend middels een partiële herziening van het geldende bestemmingsplan.

Om de ontwikkeling mogelijk te maken is voorliggend bestemmingsplan opgesteld. Het bestemmingsplan voorziet in een passende juridische-planologische regeling ten behoeve van de realisatie voor een bouwmogelijkheid voor een woning. Het bestemmingsplan sluit qua systematiek aan bij het geldende bestemmingsplan.

### <span id="page-4-2"></span>**1.2 Ligging plangebied**

Het plangebied ligt aan de noordzijde van de kern Putte, achter de percelen Antwerpsestraat 236 en 238. De Antwerpsestraat vormt de door doorgaande route door Putte, het plangebied bevindt zich aan de oostzijde van deze weg. Het plangebied ligt aan de westzijde van de Heidestraat.

Ligging plangebied (Bing Maps)

# <span id="page-5-0"></span>**1.3 Geldend bestemmingsplan**

Voor het plangebied geldt het bestemmingplan 'Bebouwde kom Putte, 1e herziening' dat op 7 november 2012 is vastgesteld door de gemeenteraad. Het perceel is bestemd als 'Wonen - 3'. Binnen deze bestemming is wonen in de vorm van vrijstaande woningen, twee-aaneengebouwde woningen en aaneengebouwde woningen toegestaan, mits dit niet leidt tot woningvermeerdering. Daarnaast dient een hoofdgebouw geheel of gedeeltelijk te worden gebouwd in een op de verbeelding aangegeven gevellijn. Aangezien de beoogde ontwikkeling leidt tot een woningvermeerdering en er aan de zijde van de Heidestraat geen gevellijn is weergegeven, past de ontwikkeling niet binnen het geldende bestemmingsplan. Om de nieuwe woning mogelijk te maken, is voorliggend bestemmingsplan opgesteld.

Uitsnede verbeelding bestemmingsplan 'Buitengebied Putte, 1 e herziening' met in rood het plangebied

### <span id="page-5-1"></span>**1.4 Bij het plan behorende stukken**

Het bestemmingsplan 'Heidestraat ong. te Putte' bestaat uit drie delen: een verbeelding, regels en een toelichting. De verbeelding en regels vormen het juridisch bindende deel van het bestemmingsplan. De toelichting bevat de motivatie en verantwoording van de keuzes die in het bestemmingsplan zijn gemaakt. Daarnaast zijn in de toelichting onder andere het vigerende beleid en diverse omgevingsaspecten beschreven.

### <span id="page-5-2"></span>**1.5 Leeswijzer**

In hoofdstuk 2 van deze toelichting wordt een beschrijving gegeven van de bestaande situatie. In hoofdstuk 3 wordt ingegaan op de relevante beleidsaspecten. In hoofdstuk 4 worden de relevante randvoorwaarden uiteengezet. Het plan wordt in hoofdstuk 5 beschreven. De plansystematiek en de verschillende bestemmingen worden toegelicht in hoofdstuk 6. Hoofdstuk 7 heeft betrekking op de economische haalbaarheid en hoofdstuk 8 op de maatschappelijke haalbaarheid van de ontwikkeling.

## <span id="page-6-0"></span>**2 BESTAANDE SITUATIE**

Het plangebied ligt achter de percelen Antwerpsestraat 236 en 238 in de kern Putte. De structuur van de kern wordt bepaald door de Antwerpsestraat, van oorsprong de doorgaande route van Antwerpen naar Bergen op Zoom. De kern kenmerkt zich als een lintdorp, met vertakkingen in oostelijke en westelijke richting. Aan het lint bevinden zich veel verschillende functies.

Op de percelen Antwerpsestraat 236 en 238 bevinden twee twee-onder-één-kap woningen. De woningen bestaat uit twee bouwlagen met een kap en maken onderdeel uit van de lintbebouwing langs de Antwerpsestraat. Aan de overzijde aan de Antwerpsestraat is een houtbewerkingsbedrijf gevestigd. Op het perceel aan de noordzijde van het plangebied bevindt zich een fitnesscentrum met aan de achterzijde garageboxen. De garageboxen vormen de noordelijke begrenzing van het plangebied. Aan de overzijde van de Heidestraat bevindt zich een weide met aan weerszijden woningen. Het perceel aan de zuidzijde is in gebruik als tuin.

Het plangebied zelf is in gebruik als tuin. Aan de zuidzijde bevindt zicht een oprijlaan naar de woningen op het perceel.

Luchtfoto plangebied (Cyclomedia, 2016)

### <span id="page-7-0"></span>**3 BELEIDSKADER**

#### <span id="page-7-1"></span>**3.1 Rijksbeleid**

#### 3.1.1 Structuurvisie Infrastructuur en Ruimte (SVIR)

Op 13 maart 2012 is de Structuurvisie Infrastructuur en Ruimte in werking getreden. In de structuurvisie schetst het kabinet hoe Nederland er in 2040 uit moet zien: concurrerend, bereikbaar, leefbaar en veilig. Tot 2028 heeft het kabinet in de SVIR 3 Rijksdoelen geformuleerd:

- de concurrentiekracht vergroten door de ruimtelijk-economische structuur van Nederland te versterken. Dit betekent bijvoorbeeld een aantrekkelijk (internationaal) vestigingsklimaat;
- de bereikbaarheid verbeteren;
- zorgen voor een leefbare en veilige omgeving met unieke natuurlijke en cultuurhistorische waarden.

De structuurvisie benoemt met name rijksdoelen en nationale belangen. De (boven) lokale afstemming en uitvoering van verstedelijking wordt overgelaten aan (samenwerkende) gemeenten binnen de provinciale kaders. De sturing op verstedelijking, zoals afspraken over percentages voor binnenstedelijk bouwen, rijksbufferzones en doelstellingen voor herstructurering, laat het Rijk los. Alleen in stedelijk regio's rond de mainports zal het Rijk afspraken maken met decentrale overheden over de programmering van verstedelijking. Om zorgvuldig ruimtegebruik te bevorderen, heeft het Rijk een ladder voor duurzame verstedelijking opgenomen in het Besluit ruimtelijke ordening.

#### 3.1.2 Besluit ruimtelijke ordening (Bro)

Om een zorgvuldig gebruik van de schaarse ruimte te bevorderen is in het Besluit ruimtelijke ordening een 'ladder voor duurzame verstedelijking' geïntroduceerd. Dat betekent: eerst kijken of er vraag is naar een bepaalde nieuwe ontwikkeling, vervolgens kijken of het bestaande stedelijk gebied of bestaande bebouwing kan worden hergebruikt en mocht nieuwbouw echt nodig zijn, dan altijd zorgen voor een optimale inpassing en bereikbaarheid. De 'ladder voor duurzame verstedelijking' bevat de volgende treden:

- 1. een beschrijving van de actuele regionale behoefte van de voorgenomen stedelijke ontwikkeling;
- 2. een beschrijving in hoeverre (een deel van) de regionale behoefte op te vangen is in het bestaand stedelijk gebied door herstructurering, transformatie of anderszins;
- 3. indien de ontwikkeling buiten bestaand stedelijk gebied plaatsvindt, een beschrijving van de wijze waarop de locatie multimodaal ontsloten is of kan worden.

De realisatie van één woning wordt op grond van de jurisprudentie niet gezien als een nieuwe stedelijke ontwikkeling.1 Toetsing aan de ladder voor duurzame verstedelijking is derhalve niet aan de orde.

<sup>1</sup> ABRvS 18 december 2013, ECLI:NL:RVS:2013:2471, ABRvS 27 augustus 2014, ECLI:NL:RVS:2014:3223, ABRvS 11 juni 2014, ECLI:NL:RVS:2014:207, ABRvS 24 december 2014, ECLI:NL:RVS:2014:4720

## <span id="page-8-0"></span>**3.2 Provinciaal beleid**

#### 3.2.1 Structuurvisie Ruimtelijke Ordening - partiële herziening 2014

Provinciale Staten hebben op 7 februari 2014 de partiële herziening 2014 van de Structuurvisie RO 2010 (SVRO) vastgesteld. Sinds de vaststelling van de SVRO in 2010 hebben Provinciale Staten diverse besluiten genomen die een verandering brengen in de provinciale rol en sturing, of van provinciaal beleid. Deze besluiten zijn vertaald in de 'Structuurvisie RO 2010 – partiële herziening 2014'.

De SVRO bevat de hoofdlijnen van het provinciaal ruimtelijk beleid tot 2025 (met een doorkijk naar 2040). De visie is bindend voor het ruimtelijk handelen van de provincie Noord-Brabant en vormt de basis voor de wijze waarop de provincie de instrumenten inzet die de Wet ruimtelijke ordening biedt. De kwaliteiten binnen de provincie Noord-Brabant zijn sturend bij de te maken ruimtelijke keuzes. De Structuurvisie Ruimtelijke Ordening is opgebouwd uit twee onderdelen. In onderdeel A wordt de kern van de visie verwoord op ruimtelijke ontwikkelingen van Noord-Brabant. Het landschap en de wijze waarop dit moet worden versterkt, staan in dit onderdeel voorop. Deel B van de structuurvisie beschrijft de wijze waarop de provincie de visie uitwerkt in vier robuuste ruimtelijke structuren: groenblauwe structuur, landelijk gebied, stedelijke structuur en infrastructuur.

Het plangebied ligt binnen 'gemengd landelijk gebied' en is aangeduid als 'zoekgebied verstedelijking'. De provincie beschouwt het hele landelijk gebied als een gebied waarbinnen een menging van functies aanwezig is: het gemengd landelijk gebied. De mate van menging varieert daarbij van de gebieden waarbinnen meerdere functies in evenwicht naast elkaar bestaan tot gebieden waar de land- en tuinbouw de dominante functie is. De kernen in het landelijk gebied, met de bijbehorende zoekgebieden voor verstedelijking, voorzien in de opvang van de lokale verstedelijkingsbehoefte (wonen, werken, voorzieningen). De aanduiding zoekgebied verstedelijking geeft aan dat het transformeren van buitengebied naar stedelijk gebied (wonen, werken, voorzieningen, stedelijk groen) afweegbaar is, als dat nodig is om in de stedelijke ruimtebehoefte te voorzien.

#### 3.2.2 Verordening ruimte 2014

Provinciale Staten hebben in juli 2015 de Verordening ruimte 2014 geheel opnieuw vastgesteld. De Verordening ruimte is één van de instrumenten die de provincie kan inzetten om de doelen uit de Structuurvisie RO (SVRO) te realiseren. De gemeenteraad moet bij het vaststellen van een bestemmingsplan of bij het verlenen van een omgevingsvergunning de regels uit de verordening toepassen.

De verordening onderscheidt vier structuren (gekoppeld aan de SRO) die Brabant dekkend zijn. Ieder ruimtelijk oppervlak in Brabant valt onder één van deze structuren en kan niet onder meerdere structuren tegelijk vallen. Per structuur is uitgewerkt welke functies, en onder welke voorwaarden, kunnen worden ontwikkeld. Het plangebied ligt in de structuur 'bestaand stedelijk gebied, kern in landelijk gebied'. Stedelijke ontwikkelingen zijn in principe alleen toegestaan binnen bestaand stedelijk gebied. Over het toevoegen van woningen binnen bestaand stedelijk worden afspraken gemaakt in het regionaal ruimtelijk overleg.

<span id="page-8-1"></span>Voorliggende ontwikkeling voorziet in het toevoegen van een bouwmogelijkheid voor één woning. De toevoeging van de woning past binnen de afspraken die zijn gemaakt in het regionaal ruimtelijk overleg.

# **3.3 Gemeentelijk beleid**

#### 3.3.1 Woonvisie 2015

De gemeente Woensdrecht heeft de gemeente de koers uitgezet op het gebeid van wonen voor de aankomende 10 jaar. Een goede afstemming tussen vraag en aanbod, kwaliteit en de kracht van de inwoners zijn de uitgangspunten geweest voor het bepalen van de visie. De gemeente legt de focus leggen op een toevoeging van zeker 255 woningen 2026, omdat deze minimaal benodigd zijn om de huishoudensgroei op te vangen. Specifiek voor de kern Putte is aangegeven dat vanwege de groei van het aantal huishoudens, er in Putte nog ruimte is voor het toevoegen van nieuwe woningen. Nieuwbouw zou zich daarbij met name moeten richten op grondgebonden nultredenwoningen of appartementen met lift. Daarbij is er zowel vraag naar kleine woningen als grote woningen. De behoefte aan middelgrote woningen neemt langzaam af. Er is een tekort aan vrijstaande woningen en tot 2020 ook aan rijwoningen. De beoogde ontwikkeling past binnen deze vraag.

#### 3.3.2 Dorpsontwikkelingsplan Putte

Het integraal dorpsontwikkelingsplan Putte (iDOP) bevat een ontwikkelingsvisie van en voor Putte en een praktische agenda waarin voor de middellange termijn is aangegeven hoe de visie volgens de bewoners kan worden uitgevoerd. In de visie wordt onder andere ingezet op een beter woonperspectief voor verschillende doelgroepen. Naast voldoende geschikte woonruimte voor met name de groeiende groep ouderen, het inspelen op de toenemende zorgbehoefte en blijvende aandacht voor starters ligt, er een algehele opgave om de woonkwaliteit te verhogen. De opgave is om het woningaanbod zo te realiseren, dat zo flexibel mogelijk kan worden ingegaan op toekomstige behoeften. De beoogde ontwikkeling sluit aan bij deze vraag.

### <span id="page-10-0"></span>**4 RANDVOORWAARDEN**

Op grond van het bepaalde in het Besluit ruimtelijke ordening (Bro) is het verplicht om inzicht te bieden in de relevante planologische en milieutechnische aspecten. In dit hoofdstuk is een verantwoording voor deze aspecten opgenomen.

### <span id="page-10-1"></span>**4.1 Bodem**

Voor locaties waar nieuwe (woning-)bouwmogelijkheden zijn opgenomen, dient een bodemonderzoek (conform NEN 5740) te worden verricht om eventuele bodem- en/of grondwaterverontreinigingen in kaart te brengen. Wanneer een ontwikkeling geen bestemmingswijziging tot gevolg heeft, is geen bodemonderzoek in het kader van het bestemmingsplan nodig; de bodem wordt in dat geval geschikt geacht voor de toegestane functie.

Het plangebied heeft reeds een woonbestemming. In het kader van de ruimtelijke procedure is een onderzoek naar de bodemkwaliteit niet noodzakelijk. In het kader van de omgevingsvergunning voor het bouwen is een bodemonderzoek uitgevoerd. 2 De resultaten van het onderzoek geven geen aanleiding voor het verrichten van een nader bodemonderzoek. De milieuhygiënische kwaliteit van de bodem vormt geen bezwaar voor de voorgenomen bestemmingsplanwijziging en de bouw van een woning op de locatie.

### <span id="page-10-2"></span>**4.2 Akoestiek**

Bij een nieuwe geluidgevoelige ontwikkeling dient te worden aangetoond dat voldaan wordt aan de Wet geluidhinder (Wgh) en dat er, op grond van de Wet ruimtelijke ordening, sprake is van een goede ruimtelijke ordening. De Wgh is alleen van toepassing binnen de wettelijk vastgestelde zone van een weg. Een akoestisch onderzoek in het kader van de Wgh is daarom alleen noodzakelijk wanneer de ontwikkeling plaatsvindt binnen een zone van een weg en waarbij sprake is van geluidgevoelige bestemmingen. De geluidbelasting dient per gezoneerde weg te worden getoetst aan de wettelijke grenswaarden.

Door AGEL adviseurs is een akoestisch onderzoek wegverkeerslawaai uitgevoerd.3 Uit de resultaten blijkt dat de geluidbelastingen als gevolg van wegverkeerslawaai geen overschrijdingen geven van de ten hoogste toelaatbare geluidbelasting van de Wet geluidhinder. De Wet geluidhinder geeft geen beperkingen aan de nieuwe ruimtelijke ontwikkeling. Daarnaast zijn ook geen extra geluidwerende maatregelen noodzakelijk op grond van het Bouwbesluit 2012. Het akoestisch klimaat ter plaatse van de bouwlocatie van de woningen kan aangemerkt worden als goed tot zeer goed.

### <span id="page-10-3"></span>**4.3 Bedrijfshinder**

Voor het behoud en de verbetering van de kwaliteit van de woon- en leefomgeving is een juiste afstemming tussen de verschillende voorkomende functies en wonen noodzakelijk. Daarbij kan gebruik worden gemaakt van een milieuzonering die uitgaat van richtinggevende afstanden tussen hinderlijke functies (in de vorm van gevaar, geluid, geur, stof) en gevoelige functies.

<sup>2</sup> AGEL adviseurs, Verkennend bodemonderzoek Heidestraat ong. te Putte, 20170026, 23 januari 2017

<sup>3</sup> AGEL adviseurs, Akoestisch onderzoek wegverkeerslawaai Heidestraat ong. te Putte, 20170026, 27 januari 2017

In de brochure 'Bedrijven en Milieuzonering' van de Vereniging van Nederlandse Gemeenten (VNG) (versie 2009) zijn deze richtafstanden opgenomen. De richtafstand tussen een milieugevoelige functie en de milieubelastende activiteit wordt bepaald vanaf de gevel van de woning tot de grens van de inrichting. Van deze richtafstanden kan gemotiveerd worden afgeweken.

De richtafstanden zijn afhankelijk van het omgevingstype waarbinnen de milieugevoelige bestemming is gelegen. De VNG publicatie gaat uit van het omgevingstype rustige woonwijk/rustig buitengebied of van een gemengd gebied. Een rustige woonwijk/rustig buitengebied kan aangemerkt worden als een gebied zonder functiemenging en een minimale invloed van invloeden van wegverkeer. Van een gemengd gebied is sprake bij een functiemenging tussen wonen en milieubelastende activiteiten of langs drukke gebiedsontsluitingswegen. De richtafstanden genoemd in de VNG publicatie zijn gebaseerd op het omgevingstype rustige woonwijk/rustig buitengebied. Voor het omgevingstype gemengd gebied kunnen deze richtafstanden met één stap worden verlaagd. Gezien de diversiteit aan functies langs de Antwerpsestraat en op de omliggende percelen en gezien de verstoring die vanwege de Antwerpsestraat optreedt, kan worden geconcludeerd dat sprake is van een gemengd gebied.

| Adres               | Bedrijf                       | VNG<br>Categorie | Richt-afstand<br>(m) gemengd<br>gebied | Werkelijke<br>afstand (m) |
|---------------------|-------------------------------|------------------|----------------------------------------|---------------------------|
| Acacialaan 1        | RWZI                          | 4.1              | 100 m                                  | +/- 156 m                 |
| Antwerpsestraat 227 | LPG-tankstation<br>< 1.000 m3 | 3.1              | 50 m*                                  | +/- 162 m                 |
| Antwerpsestraat 240 | Fitnesscentrum                | 2                | 10 m                                   | +/- 14 m                  |
| Antwerpsestraat 244 | LPG-tankstation<br>< 1.000 m3 | 3.1              | 50 m*                                  | +/- 40 m                  |
| Antwerpsestraat 267 | Houtbewerkingsbedrijf         | 3.2              | 50 m                                   | +/- 98 m                  |

Nabij het plangebied zijn de volgende bedrijven aanwezig:

* Indien het aspect gevaar maatgevend is, mag geen gereduceerde richtafstand worden toegepast

Aan de richtafstand voor het tankstation aan de Antwerpsestraat 244 vanwege het aspect gevaar wordt niet voldaan. In paragraaf 4.5 wordt hier verder op ingegaan. Voor het overige zijn de omliggende bedrijven niet belemmerend voor de realisatie van een woning in het plangebied en levert de realisatie van een woning geen beperkingen op voor de omliggende bedrijven.

### <span id="page-11-0"></span>**4.4 Geurhinder**

De Wet geurhinder en veehouderij (Wgv) vormt voor de beoordeling van aanvragen om vergunning in het kader van de Wet milieubeheer het toetsingskader voor de geurhinder vanuit veehouderijen. De Wgv stelt normen aan de geurbelasting van veehouderijen op geurgevoelige objecten en stelt minimale afstanden vast van veehouderijen tot geurgevoelige objecten.

Om te beoordelen of sprake is van een goed woon- en verblijfklimaat wordt bij een ruimtelijke ordeningstoets voor de omgekeerde werking eveneens de Wet geurhinder en veehouderij toegepast.

De geurbelasting is afkomstig van dieren waarvoor in de Regeling geurhinder en veehouderij (Rgv) een omrekeningsfactor is vastgesteld (bijvoorbeeld varkens, vleesvee, pluimvee, schapen en geiten).

In de directe omgeving van het plangebied (binnen een straal van 1 kilometer) komt één veehouderij voor. Deze bevindt zich aan de Krommeweg 2 en is gelegen op ruim 600 meter van het plangebied. De veehouderij aan de Krommeweg 2 kent een geuremissie van 780 Ou/s. In relatie tot de afstand van ruim 600 meter, kan zonder nader onderzoek gesteld worden dat geen sprake is van relevante geurbelasting ter plaatse van het plangebied. Een aanvaardbaar woon- en leefklimaat kan daarmee worden gegarandeerd.

De veehouderij aan de Krommeweg 2 wordt niet beperkt door de nieuw te realiseren woning. Reeds andere geurgevoelige objecten in de omgeving van de veehouderijen zijn bepalend voor de milieuruimte.

### <span id="page-12-0"></span>**4.5 Externe veiligheid**

Externe veiligheid beschrijft de risico's die ontstaan als gevolg van opslag of handelingen met gevaarlijke stoffen. Dit kan betrekking hebben op bedrijven, buisleidingen of transportroutes. Op deze categorieën is verschillende wet- en regelgeving van toepassing. Het huidige beleid voor inrichtingen (bedrijven) is afkomstig uit het Besluit externe veiligheid inrichtingen (Bevi), welke op 27 oktober 2004 van kracht is geworden. Voor buisleidingen geldt het Besluit buisleidingen externe veiligheid (Bevb) van 1 januari 2011. Het externe veiligheidsbeleid voor transport van gevaarlijke stoffen staat in het Besluit externe veiligheid transportroutes (Bevt).

In het kader van het Besluit ruimtelijke ordening (Bro) gelezen in samenhang met de regels omtrent externe veiligheid moet worden onderzocht of er sprake is van aanwezigheid van risicobronnen in de nabijheid van de locatie waarop het Wro besluit betrekking heeft en dienen plaatsgebonden risico (PR) en het groepsrisico (GR), en de eventuele toename hiervan, te worden bepaald.

#### Toetsing risicobronnen

In de omgeving van het plangebied bevinden zich drie risicobronnen. Het gaat om:

- 1. twee LPG-tankstations;
- 2. transport van gevaarlijke stoffen over de N289 (de Antwerpsestraat).

De nieuwe ontsluitingsweg Koppelstraat/Randweg is niet aangewezen als transportroute waarover gevaarlijke stoffen worden vervoerd.

Het plangebied ligt op basis van de risicokaart binnen de invloedsgebieden van één van de tankstations (Van Oers, Antwerpsestraat 244) en de N289. Voor deze twee risicobronnen is het noodzakelijk het aspect externe veiligheid nader te beschouwen.

#### LPG-tankstation Van Oers

Voor het tankstation Van Oers loopt momenteel een aanvraag veranderingsvergunning milieu. Deze aanvraag betreft het afsplitsen van een onbemand tankstation zonder verkoop van LPG en het garagebedrijf. In de aanvraag is aangegeven dat er in de nieuwe situatie geen verkoop van LPG meer plaatsvindt. Deze vergunning wordt op korte termijn verleend.

Het uitvoeren van een groepsrisicoberekening en een verantwoording van het groepsrisico is derhalve niet noodzakelijk. Met het vervallen van de LPG-verkoop betreft de inrichting geen Bevi-inrichting meer. Derhalve geldt eveneens geen invloedsgebied meer van 150 meter, conform de Regeling externe veiligheid inrichtingen (Revi).

Een verantwoording is derhalve niet benodigd. Vanuit externe veiligheid gelden vanuit deze inrichting geen belemmeringen voor de planvorming.

#### N289

Over deze weg, die op circa 90 meter afstand van het plangebied is gesitueerd, vindt vervoer van gevaarlijke stoffen plaats. Het aantal transporten met gevaarlijke stoffen op jaarbasis is onbekend. Uit oogpunt van de omliggende risicobronnen in de omgeving – te weten twee tankstations, waarvan 1 LPG verkoopt – kan gesteld worden dat het gaat om (zeer) brandbare vloeistoffen (LF1 en LF2) en zeer brandbare gassen (GF3).

Omdat het plangebied is gelegen binnen 200 meter van de N289 dient op grond van het Besluit externe veiligheid transportroutes (Bevt) inzicht te worden gegeven in de globale waarde van het groepsrisico. In onderhavig geval kan volstaan worden aan een toetsing aan de Handleiding Risicoanalyse Transportroutes (HART). Hierin zijn vuistregels in de vorm van drempelwaarden voor vervoersaantallen opgesteld die een indicatie geven wanneer de vervoersaantallen, bebouwingsafstanden en/of aanwezigheidsdichtheden te klein zijn om tot een overschrijding van 0,1 x de oriëntatiewaarde voor het groepsrisico te kunnen leiden. Voor het tankstation, dat LPG verkoopt, wordt uitgegaan van een bevoorrading van 70 transporten LPG per jaar.

In het HART is als vuistregel opgenomen dat een weg binnen de bebouwde kom (50 km/uur) geen PR 10-6 contour heeft. Voor het groepsrisico geldt, dat bij een bebouwingsafstand van 10 meter tot de as van de weg en een intensiteit van 70 transporten GF3 per jaar, sprake dient te zijn van een dichtheid van meer dan 400 personen per hectare, wil de waarde van het groepsrisico hoger zijn dan 0,1 x de oriëntatiewaarde. Een dichtheid van meer dan 400 personen per hectare komt overeen met hoog-stedelijk gebied en zal in de omgeving van het plangebied met zekerheid niet gehaald worden. In de directe omgeving komt met name laagbouw voor, in de vorm van woningen en bedrijven. Derhalve is duidelijk dat de waarde van het groepsrisico lager dan 0,1 x de oriëntatiewaarde is.

Op grond van het Besluit externe veiligheid transportroutes is een berekening van het groepsrisico (QRA) daarmee niet benodigd, omdat sprake is van een groepsrisico dat lager ligt dan 0,1 x de oriëntatiewaarde. Op basis van artikel 7 van het Besluit externe veiligheid transportroutes is desalniettemin een beschrijving van de aspecten bestrijdbaarheid en zelfredzaamheid benodigd, indien het invloedsgebied het plangebied overlapt.

Voor onderhavig plangebied is het scenario van een plasbrand niet relevant, omdat de reikwijdte van een plasbrand het plangebied niet overlapt. Om die reden wordt enkel ingegaan op eens scenario met brandbare gassen.

#### Maatgevend scenario

Het maatgevende scenario is een BLEVE (Boiling Liquid Expanding Vapour Explosion) van een tankwagen. Er wordt onderscheid gemaakt tussen een warme BLEVE en een koude BLEVE. Een warme BLEVE ontstaat door een incident een (externe) brand waarbij een tankwagen met bijvoorbeeld LPG is betrokken. Vanwege oplopende temperaturen neemt de druk in de tankwagen toe. Binnen circa 20 minuten leidt het vrijkomen en het ontsteken van de inhoud tot overdrukeffecten en een grote vuurbal, een BLEVE. De hittestraling is kort en hevig en kan secundaire branden in de omgeving veroorzaken.

Een koude BLEVE treedt op wanneer de tank bezwijkt door een mechanische oorzaak. Het scheuren van de tank wordt veroorzaakt door een plaatselijke verzwakking van de tankwand, de maximale druk en temperatuur worden niet bereikt. Het effect is daarom beperkter dan bij een warme BLEVE, maar er is geen vluchttijd, omdat de explosie direct plaatsvindt.

Bij het scenario van een koude BLEVE zal er geen tijd beschikbaar zijn voor zelfredding. Bij een warme BLEVE is er mogelijk beperkte vluchttijd. Gezien deze korte tijd zijn er geen mogelijkheden tot evacuatie door de brandweer. Daarom zullen de personen op eigen kracht of door het personeel het gebied moeten ontvluchten in geval van een incident. De maatregelen ter bevordering van de zelfredzaamheid moeten daarom in de planologische, organisatorische en bouwkundige sfeer worden gezocht. Maatregelen aan de bron liggen niet binnen het bereik van het ruimtelijk plan.

#### Bestrijdbaarheid incident N289

Bestrijding van een dreigende warme BLEVE vereist een goede bereikbaarheid en veel bluswater bedoeld voor het voor het koelen van de tankwagen. Bij voldoende koeling zal een (dreigende) warme BLEVE worden voorkomen. Hiervoor wordt (vanwege de snelheid die is geboden) gebruik gemaakt van primaire bluswatervoorzieningen (in het voertuig aanwezige water en brandkranen op het openbaar waterleidingnet).

Noodzakelijk voor het voorkomen van een (dreigende) warme BLEVE is.

- Tijdige aankomst brandweer;
- Tijdige bereikbaarheid tankwagen;
- Tijdige beschikbaarheid bluswater;
- Inzet waterkanonnen voor tweezijdige koeling tankwagen.

Indien de warme BLEVE niet voorkomen kan worden, is het relevant dat er voldoende bluswatervoorzieningen zijn en dat het gebied tweezijdig toegankelijk is.

#### Zelfredzaamheid incident N289

In onderstaande tabel is een overzicht gegeven van de effectafstanden van een BLEVE. Het plangebied is gelegen op een afstand van circa 90 meter en is daarmee gelegen op de rand van de zogenaamde 1e ring.4 De kans dat mensen buitenshuis overleven bij optreden van een BLEVE is op deze afstand nihil. Het is daarom aan te bevelen om binnen het plangebied binnenshuis te schuilen, totdat de BLEVE is opgetreden.

|                                 | Effectafstand<br>(meter) | Hittestraling<br>(kW/m2) | Slachtoffers buiten<br>(96) |    |    | Slachtoffers binnen<br>(96) |    |    |    | Schade aan objecten |                                                                              |
|---------------------------------|--------------------------|--------------------------|-----------------------------|----|----|-----------------------------|----|----|----|---------------------|------------------------------------------------------------------------------|
|                                 |                          |                          | t                           | T1 | T2 | 13                          | t  | T1 | T2 | 13                  |                                                                              |
| 1e ring                         | ≤ 90                     | ≥ 140                    | 100                         | 0  | 0  | 0                           | 10 | 20 | 20 | 50                  | Onherstelbare schade<br>Alle brandbare materialen gaan branden               |
| Grens 1e ring: 99% letaal       | 90                       | 140                      |                             |    |    |                             |    |    |    |                     |                                                                              |
| 2e ring                         | 90 tot 220               | 140 tot 30               | 50                          | 20 | 20 | 10                          | 1  | ટ  | 10 | 25                  | Gemiddelde schade<br>Brandhaarden, vervorming van hout en kunststof          |
| Grens 2e ring: 1% letaal        | 220                      | 30                       |                             |    |    |                             |    |    |    |                     |                                                                              |
| 3e ring                         | 220 tot 350              | 30 tot 10                | 0                           | 0  | 0  | 20                          | 0  | 0  | 0  | 1                   | Lichte schade<br>Geen branden, afbladderen verf en ernstige<br>verkleuringen |
| Grens 3e ring: 1% 1e grd<br>brw | 350                      | 10                       |                             |    |    |                             |    |    |    |                     |                                                                              |

Na het optreden van de BLEVE kan in principe het beste gevlucht worden in oostelijke richting in verband met secundaire (overslaande) branden. De Heidestraat en de toekomstige Koppelstraat/Randweg is een geschikte vluchtroute. Ten aanzien van de zelfredzaamheid van personen in het plangebied gelden geen beperkingen.

<sup>4</sup> Scenarioboek externe veiligheid, provincie Noord-Holland en Flevoland

Algemene maatregelen die de zelfredzaamheid vergroten zijn:

- Ten minste één vluchtweg in het plangebied van de N289 africhten;
- Risicocommunicatie en voorbereiding. Het is belangrijk dat omwonenden op de hoogte zijn van de mogelijke incidenten en hoe te handelen.

De veiligheidsregio wordt in het kader van het vooroverleg om advies gevraagd.

### <span id="page-15-0"></span>**4.6 Natuur**

Bescherming in het kader van de natuurwet- en regelgeving is op te delen in gebieds- en soortenbescherming. Bij gebiedsbescherming heeft men te maken met de Wet natuurbescherming en het Natuurnetwerk Nederland (voorheen Ecologische Hoofdstructuur). Er mogen geen ontwikkelingen plaatsvinden die op onoverkomelijke bezwaren stuiten door effecten op beschermde natuurgebieden en/of flora en fauna.

Door AGEL adviseurs is een quickscan natuurbescherming uitgevoerd naar de effecten van het plan op de natuur.5

#### 4.6.1 Gebiedsbescherming

Direct ten westen van de kern Putte ligt het Natura 2000-gebied Brabantse Wal. Het plangebied ligt binnen de mogelijke effectenafstand voor stikstofdepositie. De voorgenomen ruimtelijke ontwikkeling betreft de realisatie van één nieuwe woning. Deze wijziging van de gebruiksfunctie van het plangebied leidt tot verwaarloze bijdrage (resultaat AERIUS berekening; 0,00 mol/ha/j) in uitstoot van stikstofdepositie door cv-ketels en verkeersbewegingen. Op basis hiervan zijn significant negatieve effecten door stikstofdepositie op het Natura 2000-gebied uit te sluiten. Andere verstorende factoren zoals oppervlakteverlies, versnippering, verdroging en verstoring door trilling, licht en geluid zijn met de voorgenomen planontwikkeling niet van toepassing.

Het plangebied maakt geen onderdeel uit van het Nationaal Natuurnetwerk. Het dichtstbijzijnde gebied dat behoort tot het NNN betreft het type: 'Droog bos met productie (N16.01)' gelegen circa 110 meter ten oosten van het plangebied. Met de voorgenomen planontwikkeling is er geen sprake van directe vernietiging van het NNN. Aangezien de voorgenomen ontwikkeling geen directe relatie heeft met een gebied dat is aangewezen als NNN en geen verbindende functie vervult zijn negatieve effecten uit te sluiten. Van negatieve uitstralingseffecten door geluid, licht en verdroging op het National Natuur Netwerk is met de voorgenomen planontwikkeling geen sprake.

#### 4.6.2 Soortenbescherming

In het plangebied zijn geen beschermde soorten aangetroffen.

<sup>5</sup> AGEL adviseurs, Quickscan Wet natuurbescherming Heidestraat ong. Putte, 2017026, 21 februari 2017

## <span id="page-16-0"></span>**4.7 Luchtkwaliteit**

Luchtkwaliteit is geregeld in de Wet milieubeheer. Een specifiek onderdeel van deze wet is de algemene maatregel van bestuur 'Niet in betekenende mate bijdragen' (Besluit NIBM) en de ministeriële regeling NIBM (Regeling NIBM). Hierin is bepaald wanneer de mate van de bijdrage aan de luchtverontreiniging verwaarloosbaar klein is. In zo'n geval hoeft een project niet langer meer getoetst te worden, ongeacht of in de huidige situatie al sprake is van een overschrijding van grenswaarden. Een project kan als NIBM worden beschouwd als aannemelijk is, dat het project niet leidt tot een toename van de concentraties van NO2 of PM10 van meer dan 3% van de grenswaarde. De NIBM-regeling van 3% is gekoppeld aan de vaststelling van het NSL (Nationaal Samenwerkingsprogramma Luchtkwaliteit) omdat in dit programma hiervoor maatregelen tegenover staan die het tijdig behalen van de grenswaarden waarborgen.

Om het beoordelen van plannen voor overheden eenvoudiger te maken is in de Regeling NIBM het percentage van 3% uitgewerkt in concrete getallen. De regeling geeft concrete getallen voor plannen die gaan over, bijvoorbeeld de bouw van woningen en/of kantoren. De grens voor woningbouwplannen ligt bij 3% op 1.500 woningen. Als er twee ontsluitingswegen zijn, mag een grens van 3.000 woningen worden gehanteerd.

De ontwikkeling voorziet in het toevoegen van een bouwmogelijkheid van één woning. Deze ontwikkeling kan als 'niet in betekende mate' worden beschouwd. Het aspect luchtkwaliteit levert geen belemmeringen voor de beoogde ontwikkeling.

### <span id="page-16-1"></span>**4.8 Watertoets**

Bij elke ruimtelijke ontwikkeling is het doorlopen van het watertoetsproces noodzakelijk. Door AGEL adviseurs is een waterparagraaf opgesteld die als bijlage bij het bestemmingsplan wordt opgenomen.6 Als gevolg van het toevoegen van één woning is sprake van een verhardingstoename van maximaal 246 m². Dit valt onder de grenswaarden van 2.000 m2 , waardoor op basis van algemene regels van het waterschap Brabantse Delta, geen verplichting tot de aanleg van een retentievoorziening bestaat. Het regenwater kan direct worden geïnfiltreerd of worden afgevoerd op het oppervlakte water.

Ten aanzien van het materiaalgebruik dienen geen uitlogende bouwmaterialen zoals lood, koper, zink, zachte PVC en geïmpregneerde materialen te worden toegepast. Deze stoffen kunnen zich ophopen in het water(bodem)systeem en hebben hierdoor een zeer nadelige invloed op de water(bodem)kwaliteit en ecologie. Het aspect water vormt geen belemmering voor de beoogde ontwikkeling.

### <span id="page-16-2"></span>**4.9 Archeologie en cultuurhistorische**

In het kader van ruimtelijke ontwikkelingen dient rekening gehouden te worden met de aanwezige archeologische en cultuurhistorische waarden. Voor het plangebied is in het geldende bestemmingsplan een dubbelbestemming 'Waarde – Archeologie' opgenomen. Bij de realisatie van een nieuw hoofdgebouw is het uitvoeren van een archeologisch onderzoek verplicht.

<sup>6</sup> AGEL adviseurs, Waterparagraaf Heidestraat ong. te Putte, 20170026, 30 januari 2017

Door Transect is een Archeologisch bureauonderzoek en inventariserend veldonderzoek uitgevoerd in het plangebied.7 Op basis van het onderzoek is een hoge archeologische verwachting voor het aantreffen van resten uit de periode Laat-Paleolithicum – Vroege Middeleeuwen vast te stellen voor het plangebied. Dit is op basis van het aantreffen van een archeologische relevant niveau: een (deels) intacte B-horizont, op dieptes vanaf 105 cm -Mv. Hier kunnen zowel sporen als vondsten worden aangetroffen. Tijdens het veldonderzoek zijn geen archeologische indicatoren aangetroffen.

De voorgenomen ingrepen in het plangebied, het aanleggen van een fundering tot op een diepte van maximaal 60 cm -Mv, zullen het archeologische relevante niveau niet bereiken. Hierdoor worden eventuele archeologische resten in de ondergrond niet aangetast.

De archeologisch adviseur van de gemeente heeft het archeologisch onderzoek beoordeeld en aangegeven dat het onderzoek naar behoren is uitgevoerd. Uit het onderzoek is gebleken dat er tot een diepte van meer dan 1 meter geen archeologische resten te verwachten zijn. Op een dieper niveau is alleen een restant van een oudere bodem bewaard. Daarmee is de kans dat er ter plaatse nog archeologische sporen liggen, zeer klein. Om die reden wordt geadviseerd het terrein voor bebouwing vrij te geven, ook wanneer er dieper dan 1 meter gegraven zou worden (dit in afwijking van het advies van Transect).

Het aspect archeologie levert geen belemmeringen voor de beoogde ontwikkeling.

### <span id="page-17-0"></span>**4.10 Overige belemmeringen**

Kabels, leidingen en straalpaden dienen te worden beschermd tegen ingrepen die de werking ervan kunnen bedreigen. Aan de andere kant dient de omgeving te worden beschermd tegen het gevaar dat van bestaande en toekomstige leidingen, kabels en hoogspanningslijnen kan uitgaan. Uit inventarisatie is gebleken dat er zich binnen of in de directe omgeving van het plangebied geen relevante kabels, leidingen of straalpaden bevinden.

Ter plaatse van het plangebied geldt een radarverstoringszone vanwege vliegbasis Woensdrecht. Hier geldt een bouwverbod voor gebouwen hoger dan 63 meter. De radarverstoringszone levert geen belemmering voor de beoogde ontwikkeling. De beoogde ontwikkeling levert ook geen belemmering voor de radarverstoringszone.

<sup>7</sup> Transect, Archeologisch bureauonderzoek en inventariserend veldonderzoek, verkennende fase, Putte, Heidestraat (ong.), 1196, 21 februari 2017

### <span id="page-18-0"></span>**5 PLANBESCHRIJVING**

Het plan bestaat uit de splitsing van percelen Antwerpsestraat 236 en 238, kadastraal bekend als gemeente Putte, sectie B, perceelnummers 3209 en 3210. Door de splitsing wordt een bouwmogelijkheid voor een nieuwe woning op de achterzijde van de percelen, aan de Heidestraat, mogelijk gemaakt. Voor de bouwmogelijkheden van de woning is aangesloten bij de regels uit het geldende bestemmingsplan 'Bebouwde kom Putte, 1e herziening'. De goothoogte bedraagt maximaal 6 meter en de bouwhoogte maximaal 9 meter. Op 3 meter afstand van de Heidestraat is op de verbeelding de gevellijn vastgelegd. De voorgevel van de woning dient geheel of gedeeltelijk te worden gebouwd in of evenwijdig aan de gevellijn. Daarnaast geldt dat de woning dient te worden gebouwd binnen een zone van 15 meter achter de gevellijn.

De ontsluiting naar de percelen Antwerpsestraat 236 en 238, aan de zuidzijde van de nieuwe woning, blijft gehandhaafd. In de regels is vastgelegd dat de afstand tot de zuidelijke perceelsgrens minimaal 3 meter dient te bedragen.

Weergave plan (De Nijs – Soffers, 11 januari 2017)

## <span id="page-19-0"></span>**6 JURIDISCHE ASPECTEN**

#### <span id="page-19-1"></span>**6.1 Juridische plan**

Een bestemmingsplan bestaat uit regels en een verbeelding, vergezeld van een toelichting. De planregels en de verbeelding vormen het juridisch bindende deel van het bestemmingsplan. De verbeelding heeft de rol van visualisering van de bestemmingen. De regels regelen hoe de betreffende gronden mogen worden gebruikt en bebouwd. De bestemmingen zijn zo opgenomen dat voldoende rechtszekerheid bestaat voor omwonenden en andere gebruikers van het gebied en de omliggende gebieden. In de toelichting is gemotiveerd waarom sprake is van een goede ruimtelijke ordening.

De indeling en inhoud van dit bestemmingsplan is gebaseerd op het gemeentelijk Handboek ruimtelijke plannen en het geldende bestemmingsplan 'Bebouwde Kom Putte, 1e herziening'. Daarnaast voldoet het plan aan de Standaard Vergelijkbare Bestemmingsplannen (SVBP2012) en het Informatie Model Ruimtelijke Ordening 2012 (IMRO2012).

De juridische regeling bestaat uit de volgende vier hoofdstukken:

- Hoofdstuk 1 (algemene bepalingen), met daarin een aantal regels die van belang zijn voor de toepassing en interpretatie van de regels in de overige hoofdstukken en de wijze van meten;
- Hoofdstuk 2 (bestemmingsbepalingen), met daarin per bestemming onder meer bestemmingsregels, bouwregels, gebruiksregels en afwijkingsbevoegdheden;
- Hoofdstuk 3 (algemene bepalingen), met daarin algemene bouw-, aanduidings-, afwijkings-, wijzigings-, en procedureregels;
- Hoofdstuk 4 (overgangs- en slotbepalingen), met daarin de overgangsbepalingen en de slotbepaling.

Op de verbeelding is met lijnen, coderingen en arceringen aan gronden een bepaalde bestemming toegekend. Binnen een bestemmingsvlak zijn op de verbeelding met aanduidingen nadere regels aangegeven. De verbeelding is volgens IMRO 2012 getekend. Dit is een eenduidige en technische methode voor het tekenen van verbeeldingen. Hiermee kan ruimtelijke informatie eenvoudig digitaal uitgewisseld worden met andere overheden en samenwerkingspartners. Tevens maakt deze methode het mogelijk om het plan via internet te raadplegen.

### <span id="page-19-2"></span>**6.2 Toelichting bestemmingen**

In dit bestemmingsplan komen de volgende bestemmingen voor:

#### Wonen - 1

Voor het plangebied is de bestemming 'Wonen – 1'opgenomen. Binnen deze bestemming zijn vrijstaande woning mogelijk. De aanduiding 'specifieke bouwaanduiding – nieuwbouw' maakt de bouw van maximaal één woning mogelijk. De uitoefening van een beroep aan huis is in hoofden bijgebouwen toegestaan, met dien verstande dat de vloeroppervlakte van het hoofdgebouw en bijgebouwen mag worden gebruikt ten behoeve van het beroep aan huis, met een maximum van 60 m². Gebouwen, bouwwerken, geen gebouwen zijnde en parkeervoorzieningen mogen uitsluitend binnen het bouwvlak worden opgericht. De maximale goothoogte van de woning bedraagt 6 meter en de maximale bouwhoogte bedraagt 9 meter.

#### Waarde-Archeologie

Ter bescherming van eventuele archeologische resten in de bodem is de dubbelbestemming 'Warde – Archeologie' opgenomen. Bodemingrepen die dieper gaan dan de bestaande verstoringen zijn niet toegestaan zonder een specifieke vergunning. Indien er bouwwerkzaamheden worden uitgevoerd, die dieper reiken, dient middels een archeologisch rapport aangetoond te worden dat er geen archeologische resten in het geding zijn.

### <span id="page-21-0"></span>**7 ECONOMISCHE UITVOERBAARHEID VAN HET PLAN**

Wanneer sprake is van een bouwplan als bedoeld in artikel 6.2.1 van het Besluit ruimtelijke ordening dient een exploitatieplan te worden opgesteld. Deze eis is niet van toepassing wanneer het kostenverhaal anderszins is verzekerd.

De gemeente Woensdrecht heeft met initiatiefnemer een anterieure overeenkomst gesloten, waarmee de kosten anderszins zijn verzekerd. Het opstellen van een exploitatieplan is niet aan de orde.

### <span id="page-22-0"></span>**8 OVERLEG EN INSPRAAK**

#### <span id="page-22-1"></span>**8.1 Vooroverleg en inspraak**

In het kader van het overleg als bedoeld in artikel 3.1.1 van het Besluit op de ruimtelijke ordening (Bro) is het voorontwerpbestemmingsplan 'Woningbouw Heidestraat, Putte' voorgelegd aan de daartoe in aanmerking komende instanties. De vooroverleginstanties hebben geen inhoudelijke reacties ingediend.

Daarnaast is het voorontwerpbestemmingsplan 'Woningbouw Heidestraat, Putte' voor de inwoners van de gemeente Woensdrecht en voor de in de gemeente belanghebbende natuurlijke- en rechtspersonen vanaf 1 juni 2017 gedurende 6 weken ter inzage gelegd. Gedurende deze periode is de mogelijkheid geboden een inspraakreactie in te dienen. Er zijn geen inspraakreacties ingediend op het plan.

#### <span id="page-22-2"></span>**8.2 Zienswijzen**

Het ontwerpbestemmingsplan 'Woningbouw Heidestraat, Putte' heeft ingevolge artikel 3.8 van de Wet ruimtelijke ordening met ingang van 7 juni 2018 gedurende een periode van zes weken ter inzage gelegen. Gedurende deze termijn is eenieder in de gelegenheid gesteld schriftelijk en/of mondeling te reageren op het bestemmingsplan. Tijdens de termijn van terinzagelegging zijn geen zienswijzen ingediend. Het waterschap heeft een positieve reactie gegeven op de waterparagraaf. Voorliggend bestemmingsplan is niet gewijzigd ten opzichte van het ontwerpbestemmingsplan.