xml version\="1\.0" encoding\="UTF\-8"?

Reparatiebesluit Bestemmingsplan Park Vijfsluizen: Toelichting

direct naar inhoud van Toelichting

Reparatiebesluit Bestemmingsplan Park Vijfsluizen

=================================================

Toelichting

-----------

| Plan: | Reparatiebesluit Bestemmingsplan Park Vijfsluizen |

| --- | --- |

| Status: | vastgesteld |

| Plantype: | bestemmingsplan |

| IMRO\-idn: | NL.IMRO.0622\.0305rpVijf2019\-0030 |

* Vaststellingsbesluit

* Toelichting

* Regels

* Bijlagen bij de regels

* Begin

* Vorige

* Volgende

* Omhoog

Toelichting

-----------

* Hoofdstuk 1 Inleiding

+ 1\.1 Aanleiding en doel

+ 1\.2 Reparatie

+ 1\.3 Procedure

* Hoofdstuk 2 Juridische planbeschrijving

* Hoofdstuk 3 Uitvoerbaarheid

+ 3\.1 Economische uitvoerbaarheid

+ 3\.2 Kostenverhaal

+ 3\.3 Maatschappelijke uitvoerbaarheid

### Hoofdstuk 1 Inleiding

#### 1\.1 Aanleiding en doel

De gemeenteraad van de gemeente Vlaardingen heeft bij besluit van 14 juli 2021 het bestemmingsplan 'Park Vijfsluizen' vastgesteld. Tegen dit besluit is namens het in het plangebied gelegen hotel beroep aangetekend. De gemeenteraad van de gemeente Vlaardingen wenst naar aanleiding van het beroep van het in het plangebied gelegen hotel tegen het bestemmingsplan 'Park Vijfsluizen' enkele wijzigingen door te voeren in het bestemmingsplan met behulp van dit reparatiebesluit. Voorliggend reparatieplan is opgesteld om de 4 punten (genoemd in paragraaf 1\.2) in het bestemmingsplan 'Park Vijfsluizen' te herstellen. Het betreft een beperkte aanpassing / aanvulling van de regels, verbeelding en toelichting.

Voor het overige blijft het bestemmingsplan Park Vijfsluizen \- zoals vastgesteld met planidentificatie NL.IMRO.0622\.0287bpVijf2019\-0030 \- ongewijzigd.

#### 1\.2 Reparatie

Dit reparatiebesluit voorziet in enkele correcties in de planverbeelding en planregels. Het betreft de volgende onderwerpen:

* a. de formulering van artikel 6 'Verkeer \- 1' wordt verduidelijkt ten aanzien van de breedte van de ontsluitingsweg van het in het plangebied gelegen hotel;

* b. op de verbeelding (met functieaanduiding 'vb' verblijfsgebied) en in artikel 7 'Woongebied' en artikel 3 'Groen' wordt een bebouwingsvrije zone tussen het in het plangebied gelegen hotel en de voorziene woningen opgenomen, zoals ook was voorzien in het oude bestemmingsplan Park Vijfsluizen uit 2012;

* c. artikel 1 'Begrippen' en artikel 7 'Woongebied' worden aangepast om te waarborgen dat ter hoogte van de toe te voegen aanduiding 'specifieke vorm van woongebied uitgesloten \- geluidgevoelige functies', geen geluidgevoelige functies worden gerealiseerd;

* d. artikel 13 'Overige regels' wordt aangevuld om de realisatie van akoestische maatregelen ten behoeve van de geluidemissie van het in het plangebied gelegen hotel te waarborgen door middel van een voorwaardelijke verplichting.

Het bestemmingsplan Park Vijfsluizen \- zoals vastgesteld met planidentificatie NL.IMRO.0622\.0287bpVijf2019\-0030 \- blijft op voornoemde correcties na verder ongewijzigd.

#### 1\.3 Procedure

Het betreft een reparatiebesluit (Toelichting, Regels en Verbeelding met eigen IMRO\-nummer) waarin de wijzigingen zijn aangegeven. De zienswijzen van het in het plangebied gelegen hotel zijn meegenomen in de reparatie. Na de vaststelling door de raad wordt het reparatiebesluit ter visie gelegd voor 6 weken voor beroep bij de Afdeling bestuursrechtspraak Raad van State. Dit beroep staat open tegen de wijzigingen die genoemd zijn in het Reparatiebesluit.

### Hoofdstuk 2 Juridische planbeschrijving

**Artikel 1 Begrippen**

Aan artikel 1 wordt onder vernummering van de navolgende onderdelen een nieuw onderdeel 1\.34 toegevoegd waarin de definitie van geluidgevoelige functie wordt opgenomen ten behoeve van de aanduiding 'specifieke vorm van woongebied uitgesloten \- geluidgevoelige functie' die met dit reparatiebesluit wordt toegevoegd aan artikel 7 'Woongebied'.

**Artikel 6\.3 Ontsluitingsweg**

In het bestemmingsplan is de exacte ligging van de ontsluitingswegen nog niet vastgelegd, met uitzondering van de ontsluitingsweg tussen de Mr. L.A. Kesperweg en het in het plangebied gelegen hotel die bestemd is als 'Verkeer\-1'. Deze weg functioneert als ontsluitingsweg voor het hotel en is onderdeel van de hoofdontsluitingsroute van de nieuwe woonwijk Park Vijfsluizen. De voor 'Verkeer\-1' aangewezen gronden zijn volgens artikel 6\.1 van de planregels bestemd voor een ontsluitingsweg al dan niet in combinatie met andere voorzieningen zoals nutsvoorzieningen en groenvoorzieningen.

In de specifieke gebruiksregel bij de met 'Verkeer\-1' bestemde gronden is bepaald dat de ontsluitingsweg een minimale breedte dient te hebben van 6 meter. Omdat artikel 6\.1 op deze gronden ook andere voorzieningen zoals bijvoorbeeld nutsvoorzieningen en groenvoorzieningen toestaat, maakt de huidige formulering het onbedoeld mogelijk om de binnen de minimale 6 breedte de voorzieningen te realiseren genoemd in onderdelen b t/m e van artikel 6\.1\. De aanpassing van de specifieke gebruiksregel in artikel 6\.3 verduidelijkt dat de minimale breedte van 6 meter ziet op de ontsluitingsweg zonder de eventuele andere voorzieningen die zijn toegestaan op de met 'Verkeer\-1' bestemde gronden.

In de specifieke gebruiksregel voor de ontsluitingsweg is verder een voorbehoud opgenomen voor eventuele aanpassingen aan de weg in verband met de verkeersveilige afhandeling van het verkeer. De aanpassing van de tweede zinsnede van artikel 6\.3 verduidelijkt dat de mogelijkheid behouden dient te worden tot het treffen van snelheidsremmende maatregelen mocht blijken dat die noodzakelijk zijn.

**Artikel 7 Woongebied en artikel 3 Groen**

Het eerder vastgestelde bestemmingsplan Park Vijfsluizen 2012 voorzag in een open plein en een rondweg voor het het in het plangebied gelegen hotel, waar geen bebouwing was voorzien. Bij de vaststelling van het Bestemmingsplan is dit open gebied in eerste instantie niet overgenomen. In overleg met het in het plangebied gelegen hotel en initiatiefnemer is besloten met dit reparatiebesluit het ontbreken van de functieaanduiding 'verblijfsgebied' (vb) te herstellen, rekening houdend met de structuur van het nieuwe woongebied, waarin voor het hotel tot aan de ontsluitingsweg geen bebouwing is voorzien, en als weergegeven op de bij dit reparatiebesluit behorende verbeelding, om het open karakter van dit gebied alsnog te waarborgen. Deze aanduiding komt voor in zowel de bestemming Woongebied alsook in de bestemming Groen.

Voorts wordt aan artikel 7 de aanduiding 'specifieke vorm van woongebied uitgesloten \- geluidgevoelige functies' toegevoegd, waarbinnen geen gebouwen met geluidgevoelige functies mogen worden gerealiseerd. Dit betreffen gronden waar in het voorheen geldende bestemmingsplan geen bebouwing was voorzien, maar waaraan de functieaanduiding 'rondweg' was toegekend. In aansluiting hierop en volgend op aanvullend akoestisch onderzoek is in het bestemmingsplan, ten opzichte van het ontwerpbestemmingsplan, de keuze gemaakt om de twee meest oostelijke herenhuizen in het plangebied te laten vervallen en slechts beperkte bebouwing toe te staan om zo de afstand tot het hotel te vergroten. Daarbij is per abuis niet gewaarborgd dat ter plaatse van de vervallen herenhuizen geen geluidgevoelige functies kunnen worden gerealiseerd. Met dit reparatiebesluit wordt dit punt hersteld, zodat op de locatie met de aanduiding 'specifieke vorm van woongebied uitgesloten \- geluidgevoelige functies' geen geluidgevoelige functies (zoals woningen, zie de met dit reparatiebesluit toe te voegen definitie in artikel 1\.4) mogen worden gerealiseerd.

**Artikel 13\.2**

Na de terinzagelegging van het ontwerpbestemmingsplan is aanvullend onderzoek uitgevoerd om te onderzoeken of het in het plangebied gelegen hotel na realisering van de woningen niet wordt gehinderd in de bedrijfsvoering en of het hotel aan de in artikel 2\.17 van het Activiteitenbesluit milieubeheer gestelde normen kan voldoen. Uit dit onderzoek, dat als Bijlage 16 bij het moederplan is gevoegd, volgt dat de grenswaarden uit het Activiteitenbesluit zonder nadere maatregelen zouden worden overschreden en dat de grootste overschrijdingen kunnen worden weggenomen door de verschillende gevels van een aantal woningen doof uit te voeren. De noodzaak van het realiseren van deze dove gevels is toegelicht in de plantoelichting en het onderzoek dat aan het bestemmingsplan ten grondslag ligt, maar is nog onvoldoende gewaarborgd in de planregels. Deze omissie wordt met dit reparatiebesluit hersteld. Met dit reparatiebesluit wordt aan de regels van het bestemmingsplan Bijlage 1 'Dove gevels en minimale

geluidwering van de gevel in verband met geluid hotel' toegevoegd, waaruit volgt welke gevels van welke woningen het precies betreft, met een koppeling naar de planregels, waarin de dove gevels vanwege geluid van het in het plangebied gelegen hotel, alsook de benodigde geluidwering in de woningen, worden geborgd.

### Hoofdstuk 3 Uitvoerbaarheid

#### 3\.1 Economische uitvoerbaarheid

Met dit Reparatiebesluit Bestemmingsplan Park Vijfsluizen worden de benodigde wijzigingen alsnog op een correcte wijze vastgelegd. Het aantonen van de economische uitvoerbaarheid is niet aan de orde.

#### 3\.2 Kostenverhaal

De voorliggende reparatie heeft een conserverend karakter, waarbij de bestaande regeling als uitgangspunt geldt, die met inachtneming van de bestaande bouw\- en gebruiksregels wordt vastgelegd. Met deze reparatie worden geen nieuwe bouwmogelijkheden geboden, die aangemerkt kunnen worden als bouwplan in de zin van artikel 6\.2\.1 van het Besluit ruimtelijke ordening. Kostenverhaal is niet aan de orde voor voorliggend reparatiebesluit.

#### 3\.3 Maatschappelijke uitvoerbaarheid

In het kader van het bestemmingsplan Park Vijfsluizen heeft (wettelijk) vooroverleg plaatsgevonden en is participatie gepleegd. De met dit reparatieplan beoogde wijzigingen en de impact ervan zijn dermate beperkt dat dit niet leidt tot hernieuwd vooroverleg en / of participatie.