# **Gemeente Woerden**

# **Bestemmingsplan Jan Steenstraat**

Vastgesteld

**INHOUD:**

- TOELICHTING
- REGELS
- VERBEELDING

Werknummer: 617.117.10 Datum: 26 oktober 2017

**KuiperCompagnons Ruimtelijke Ordening, Stedenbouw, Architectuur, Landschap B.V. Rotterdam**

**TOELICHTING**

| 1   | Inleiding1                    |  |
|-----|-------------------------------|--|
| 1.1 | Aanleiding en doel1           |  |
| 1.2 | Plangebied1                   |  |
| 1.3 | Vigerend bestemmingsplan 1    |  |
| 1.4 | Leeswijzer1                   |  |
|     |                               |  |
| 2   | Planbeschrijving 3            |  |
| 2.1 | Inleiding 3                   |  |
| 2.2 | Bestaande situatie3           |  |
| 2.3 | Ontwikkelingen4               |  |
| 2.5 | Planmethodiek 5               |  |
| 3   | Ruimtelijk kader 8            |  |
| 3.1 | Rijksbeleid 8                 |  |
|     |                               |  |
| 3.2 | Provinciaal beleid9           |  |
| 3.3 | Gemeentelijk beleid10         |  |
| 4   | Wonen12                       |  |
| 4.1 | Kader12                       |  |
| 4.2 | Conclusie16                   |  |
| 5   | Mobiliteit17                  |  |
|     |                               |  |
| 5.1 | Kader17                       |  |
| 5.2 | Onderzoek 18                  |  |
| 5.3 | Conclusie19                   |  |
| 6   | Cultuurhistorische waarden 20 |  |
| 6.1 | Archeologie20                 |  |
| 6.2 | Cultuurhistorie22             |  |
| 7   | Milieu 24                     |  |
| 7.1 | Algemeen 24                   |  |
| 7.2 | M.e.r-beoordeling24           |  |
| 7.3 | Geluid25                      |  |
| 7.5 | Externe veiligheid29          |  |
|     |                               |  |
| 7.6 | Kabels en leidingen31         |  |
| 7.7 | Bodemkwaliteit32              |  |
| 7.8 | Milieuzonering33              |  |
| 8   | Water 35                      |  |
| 8.1 | Kader35                       |  |
| 8.2 | Onderzoek 37                  |  |
| 8.3 | Conclusie38                   |  |
| 9   | Ecologie39                    |  |
| 9.1 | Kader39                       |  |
| 9.2 | Onderzoek 41                  |  |
|     |                               |  |

| 10   | Duurzaamheid 43                     |  |
|------|-------------------------------------|--|
| 10.1 | Kader43                             |  |
| 10.2 | Woerdense situatie 44               |  |
| 11   | Uitvoerbaarheid45                   |  |
| 11.1 | Economische uitvoerbaarheid 45      |  |
| 11.2 | Maatschappelijke uitvoerbaarheid 45 |  |
| 11.3 | Handhavingsaspecten45               |  |
| 12   | Overleg en terinzagelegging47       |  |
| 12.1 | Overleg47                           |  |
| 12.2 | Ontwerpfase 47                      |  |
| 12.3 | Vaststellingsfase 47                |  |

# **BIJLAGEN**

- Bijlage 1 Boomtotaalzorg, Boominventarisatie en taxatie Jan Steenstraat [17258], 24 mei 2017
- Bijlage 2 Terra Milieu, Verkennend bodemonderzoek [17-194], 6 juni 2017
- Bijlage 3 Natuur-Wetenschappelijk Centrum, Quickscan flora en fauna op twee locaties in Woerden en Harmelen [P17-081/W1309], juni 2017
- Bijlage 4 Natuur-Wetenschappelijk Centrum, Aanvullend onderzoek huismussen Jan Steenstraat Woerden, [P17-102/W1329], juli 2017
- Bijlage 5 Meetel, Parkeeronderzoek Jan Steenstraat Woerden, concept 19 juni 2017
- Bijlage 6 KuiperCompagnons, Wegverkeerslawaai
- Bijlage 7 Nota van beantwoording zienswijzen bestemmingsplan Jan Steenstraat, augustus 2017

*Afbeelding 1.1: Globale ligging plangebied bestemmingsplan "Jan Steenstraat"*

# **1 Inleiding**

# **1.1 Aanleiding en doel**

Aan de noordkant van de Jan Steenstraat in Woerden in de wijk Schilderskwartier was de Willem Alexanderschool gevestigd. Deze school is verhuisd en het oude gebouw is gesloopt. Het voornemen is om op deze oude locatie minimaal 24 en maximaal 36 woningen te bouwen. Hierbij wordt invulling gegeven aan de Woonvisie 'Woerden Woont', waar voor de locatie aan de Jan Steenstraat 36 woningen zijn opgenomen. Daarnaast worden de woningen gebouwd in het kader van het programma 'Versnelling Woningbouw'. De gemeente Woerden heeft een opgave om statushouders te huisvesten. De oorspronkelijke ambitie is afgezwakt, maar de druk op de wachtlijsten moet (nog altijd) naar beneden. Hiervoor zijn vier projecten binnen het programma Versnelling woningbouw opgestart, waaronder de Jan Steenstraat in Woerden.

De locatie is in het bestemmingsplan "Schilderskwartier" bestemd als "Maatschappelijk". De bouw van woningen is binnen deze bestemming niet mogelijk. Om de bouw van de 24 tot 36 woningen mogelijk te maken, dient een nieuw bestemmingsplan te worden opgesteld.

Het voorliggende bestemmingsplan "Jan Steenstraat" voorziet in nieuwe bestemmingen voor het perceel en maakt de beschreven ontwikkeling juridisch-planologisch mogelijk.

# **1.2 Plangebied**

Het plangebied omvat de oude locatie van de Willem Alexanderschool aan de noordkant van de Jan Steenstraat. Ten westen van het plangebied is een trapveldje en de basisschool De Kring gevestigd. Aan de oostkant is een strook groen en water gelegen. Aan de noordkant ligt een sloot en een smalle groenstrook, die evenwijdig lopen de Floris Versterstraat.

De globale ligging van het plangebied is weergegeven op afbeelding 1.1, zoals hiernaast weergegeven. De exacte begrenzing van het gebied is op de verbeelding van het bestemmingsplan opgenomen.

# **1.3 Vigerend bestemmingsplan**

In het plangebied is momenteel het volgende bestemmingsplan van kracht:

| Bestemmingsplan   | Raadsbesluit     |
|-------------------|------------------|
| Schilderskwartier | 18 februari 2010 |

Het bestemmingsplan "Schilderskwartier" wordt met het voorliggende plan deels vervangen, zodat planologisch-juridisch instrumentarium voor het plangebied zal ontstaan dat de beoogde ontwikkeling mogelijk maakt.

# **1.4 Leeswijzer**

De opzet en het vervolg van deze toelichting is als volgt. In hoofdstuk 2 vindt de planbeschrijving plaats waarin de huidige en toekomstige situatie wordt beschreven. Tevens komt de planmethodiek aan de orde. In de daarop volgende hoofdstukken van de toelichting komen achtereenvolgens de aspecten met betrekking tot het ruimtelijk kader, horeca en economie, mobiliteit, cultuurhistorische waarden, milieu, water, ecologie en duurzaamheid aan de orde. Hierbij wordt per thema het relevante beleid van de verschillende overheidslagen kort weergegeven en wordt de huidige situatie en de toekomstige situatie beschreven zoals deze is vastgelegd in dit bestemmingsplan. Hierbij wordt uitsluitend ingegaan op de toekomstige ontwikkeling die het bestemmingsplan direct mogelijk maakt. Het hoofdstuk milieu wordt uitgesplitst in de verschillende milieuaspecten. Tot slot komen de uitvoerbaarheid van het plan en het hoofdstuk met betrekking tot overleg en de terinzagelegging aan de orde.

# **2 Planbeschrijving**

# **2.1 Inleiding**

In dit hoofdstuk wordt ingegaan op het plangebied, zodat een duidelijk beeld van het gebied en omgeving ontstaat. Bij de beschrijving van de bestaande situatie wordt ingegaan op de voormalige en de huidige situatie. Vervolgens komt de ontwikkeling aan bod. Tot slot wordt ingegaan op de planmethodiek van het bestemmingsplan.

# **2.2 Bestaande situatie**

Het plangebied ligt in het Schilderskwartier, een woonwijk aan de noord(west)zijde van Woerden. Op de locatie was de Willem Alexanderschool aanwezig. Deze school is inmiddels gesloopt.

*Afbeelding 2.1: de voormalige situatie ter plaatse van de Jan Steenstraat*

Parkeren ten behoeve van de basisschool vond (hoofdzakelijk) in openbaar gebied plaats. De gronden binnen het plangebied, waar de sloop al heeft plaatsgehad, zijn thans braakliggend.

Het plangebied is gelegen in een woongebied met hoofdzakelijk eengezinswoningen van twee lagen en een kap. Ten westen van het plangebied bevindt zich de basisschool De Kring. Iets verderop, ten oosten van het plangebied, is aan de zuidzijde van de Jan Steenstraat de nieuwe Willem Alexanderschool gevestigd. Dit vrijstaande gebouw bestaat uit drie tot vier lagen.

### **2.3 Ontwikkelingen**

De gemeente Woerden maakt het mogelijk om op de locatie woningen te ontwikkelen zodat de druk op de wachtlijsten voor sociale woningen naar beneden kan. In het Schilderskwartier is al veel sociale woningbouw aanwezig. Daarom is op deze locatie gekozen voor middeldure koop en/of vrije sector huurwoningen. Naar verwachting schuiven hier mensen naar door die nu nog in sociale huur- en/of koopwoningen wonen, waardoor die weer beschikbaar komen voor nieuwe bewoners.

*Afbeelding 2.2: de voorgenomen ontwikkeling*

Uitgangspunt is dat er minimaal 24 en maximaal 36 woningen worden gerealiseerd met een goot- en nokhoogte van maximaal 10 m; een plat dak is dus mogelijk. Het kan gaan om zowel grondgebonden alsook gestapelde woningen. Er is nog geen concreet bouwplan voorhanden, dit moet nog worden uitgewerkt. In afbeelding 2.2 zijn de ruimtelijke randvoorwaarden opgenomen. Deze zijn in het bestemmingsplan vertaald zodat een 'bouwenveloppe' ontstaat. Het is de bedoeling dat de bebouwing in een groenzone komt te liggen waarbij zoveel mogelijk bestaande bomen worden behouden. Ten behoeve van de groenstructuur heeft een boominventarisatie-onderzoek plaatsgevonden1 (bijlage 1). Hieruit is naar voren gekomen dat er één waardevolle boom in het plangebied aanwezig is. Deze boom, aan de oostzijde binnen het plangebied, blijft behouden. Om dit te waarborgen is in de verbeelding een functieaanduiding 'waardevolle boom' opgenomen.

Tevens heeft de gemeente Woerden overleg gevoerd met de omwonenden over de bestaande bomen binnen het plangebied. Tijdens dit overleg is besproken welke bomen behouden kunnen worden. De situatie is ook ter plekke bekeken. Naast de beschermde boom is het thans niet duidelijk welke bomen

 1 Boomtotaalzorg, Boominventarisatie en taxatie Jan Steenstraat [17258], 24 mei 2017

er precies behouden kunnen blijven. Dit is afhankelijk van het nog te ontwikkelen bouwplan. In het overleg is afgesproken dat indien bekend is welk plan het wordt, om dan opnieuw met de omwonenden om de tafel te gaan om gezamenlijk een (inrichtings)plan te maken.

De bebouwing aan de noordkant krijgt een halfopen karakter. De overige bebouwing volgt de rooilijn. Het parkeren voor bewoners vindt plaats in het midden van het plangebied, en wordt via een centrale toegang aan de Jan Steenstraat ontsloten. Het bezoekersparkeren is voorzien in openbaar gebied.

# **2.5 Planmethodiek**

De planmethodiek is afgestemd op de Standaard Vergelijkbare Bestemmingsplannen van de DURPstandaarden 2012. Daarbij is de indelingsopzet van de aangegeven hoofdgroepen van bestemmingen gehanteerd.

#### *Verbeelding*

De analoge verbeelding, voorheen plankaart, is getekend op schaal 1 : 1.000. Op de verbeelding wordt met lijnen, coderingen en arceringen aan gronden een bepaalde bestemming toegekend. Binnen een bestemmingsvlak zijn op de verbeelding met aanduidingen nadere regels aangegeven. De verbeelding is volgens IMRO 2012 (Informatiemodel Ruimtelijke Ordening 2012) getekend. Dit is een eenduidige en technische methode voor het tekenen van kaarten. Hiermee kan ruimtelijke informatie eenvoudig digitaal uitgewisseld worden met andere overheden en samenwerkingspartners. Tevens maakt deze methode het mogelijk om (in de toekomst) het plan via internet te raadplegen.

#### *Regels*

De regels bevatten het juridisch instrumentarium voor het regelen van het gebruik van de gronden, bepalingen omtrent de toegelaten bebouwing en regelingen betreffende het gebruik van aanwezige en/of op te richten bouwwerken.

#### Hoofdstuk 1 Inleidende regels

In dit hoofdstuk zijn de begrippen verklaard die gebruikt worden in hoofdstuk 2 en 3. Een en ander voorkomt dat er bij de uitvoering van het plan onduidelijkheden ontstaan over de uitleg van bepaalde regelingen. Daarnaast is het artikel "wijze van meten" opgenomen waarin bepaald is hoe de voorgeschreven maatvoering in het plan gemeten moet worden.

#### Hoofdstuk 2 Bestemmingsregels

In dit hoofdstuk zijn de in het plan voorkomende bestemmingen geregeld. In ieder artikel is per bestemming bepaald welk gebruik van de gronden is toegestaan en welke bouwregels er gelden.

In het bestemmingsplan komen de enkelbestemmingen 'Wonen' en 'Groen' voor. Daarnaast is ook de dubbelbestemming 'Waarde – Archeologie' opgenomen.

#### *Groen*

Deze bestemming is opgenomen rondom de woonbestemming centraal in het plangebied. Dit is gedaan om de gewenste groene omzoming van de woningen veilig te stellen, om te bewerkstelligen dat (aan de westzijde) voldoende afstand wordt aangehouden tot het naastgelegen trapveldje en om te bewerkstellingen (aan de oostzijde) dat de bestaande waardevolle boom behouden blijft. Groenvoorzieningen en water, voet- en fietspaden, ontsluitingswegen ten behoeve van aangrenzende bestemmingen, speelvoorzieningen, straatmeubilair en nutsvoorzieningen en gemalen zijn allen mogelijk binnen deze bestemming. Parkeren is bij recht alleen mogelijk binnen de aanduiding 'parkeerterrein' en via een afwijking ook elders. Via een wijzigingsbevoegdheid kan de groenbestemming desgewenst worden omgezet in een woonbestemming (zonder bouwvlak) ten behoeve van het gebruik van de gronden als tuin bij een woning.

#### *Wonen*

De woonbestemming is opgenomen om minimaal 24 en maximaal 36 woningen mogelijk te maken. Middels een bouwaanduiding is de maximale bouwhoogte van 10 m aangegeven. Tuinen en erven, aan huis verbonden beroepen, groen, water, nutsvoorzieningen parkeren en ontsluitingsverhardingen zijn ook toegestaan. Hoewel voor aan huis verbonden beroepen wordt verwezen naar de Staat van Bedrijfsactiviteiten, is er bij die regeling geen sprake van een 'echt' bedrijf, maar van beroepen die soms ook in deze lijst staan. In de begripsbepaling (artikel 1.5) én in de regeling zelf is al een nadere inperking van deze beroepen gegeven. De beoogde ontsluitingsweg en het centrale parkeerterrein uit de ruimtelijke randvoorwaarden zijn derhalve integraal mogelijk binnen deze bestemming. Het bouwvlak is gelijk aan het bestemmingsvlak.

#### *Waarde – Archeologie (dubbelbestemming)*

De zuidrand van het plangebied is aangewezen als een archeologisch waardevol terrein, met een middelhoge verwachting. De dubbelbestemming 'Waarde – Archeologie' is opgenomen ter bescherming van mogelijk in de bodem aanwezige archeologische waarden. Indien de bodemingreep dieper gaat dan 100 centimeter beneden maaiveld en het grondoppervlak meer dan 2.500 m2 bedraagt, bestaat een onderzoeksplicht.

#### Hoofdstuk 3 Algemene regels

Dit hoofdstuk bevat regels welke op de bestemmingen van hoofdstuk 2 van toepassing zijn. Het gaat om de volgende artikelen.

#### *Anti-dubbeltelregel*

In deze bepaling is vastgelegd dat grond die in aanmerking moest worden genomen bij het verlenen van een omgevingsvergunning, waarvan de uitvoering heeft plaatsgevonden of alsnog kan plaatsvinden, bij de beoordeling van een andere aanvraag om omgevingsvergunning niet opnieuw in beschouwing mag worden genomen.

#### *Algemene aanduidingsregels*

Binnen het plangebied bevindt zich een waardevolle boom. Deze boom dient behouden te blijven. Daarom is ter plaatse deze boom de functieaanduiding 'waardevolle boom' opgenomen. Ter plaatse van deze aanduiding mag niet gebouwd worden. Daarnaast ligt het plangebied ook binnen een grondwaterbeschermingsgebied. Voor deze beschermingszone is de aanduiding 'Milieuzone – grondwaterbeschermingsgebied' opgenomen. Het doel van deze aanduiding is het grondwater te beschermen bij functiewijzigingen. De juridische regeling is overgenomen uit het voorheen geldende plan. In de regeling wordt verwezen naar de Provinciale Milieuverordening Utrecht, waarin nadere eisen zijn gesteld indien dieper wordt gebouwd dan 3,0 m onder peil. Op grond van artikel 8.1.1 onder a kan binnen het plangebied worden gebouwd tussen peil en 3,5 m onder peil. De eisen uit de verordening gelden dus alleen indien dieper wordt gebouwd dan 3,0 m, hoewel de aanduiding over het hele plangebied is opgenomen.

#### *Algemene bouwregels*

In dit artikel is een aantal aanvullende bouwregels opgenomen dat voor alle bestemmingen kan gelden, zoals regels omtrent erfbebouwing en ondergronds bouwen.

#### *Algemene afwijkingsregels*

Dit artikel is een aanvulling op de afwijkingsregels uit de bestemmingen waarin nog een aantal algemene afwijkingen is opgenomen. Het betreft hier een standaardregeling die het mogelijk maakt om bij de uitvoering van bouwplannen beperkte afwijkingen van het plan mogelijk te maken.

#### *Algemene wijzigingsregels*

In dit artikel is een aantal algemene wijzigingsregels opgenomen. Het betreft een standaardregeling die het mogelijk maakt om bij de uitvoering van bouwplannen beperkte afwijkingen van het plan mogelijk te maken die niet met een omgevingsvergunning voor afwijken geregeld kunnen worden. Het betreft bijvoorbeeld een geringe wijziging van de bestemmingsgrens.

#### *Algemene procedureregels*

Dit artikel regelt de procedure die burgemeester en wethouders dienen te volgen indien toepassing wordt gegeven aan een in dit plan opgenomen afwijkingsregels of wijzigingsbevoegdheden.

#### Hoofdstuk 4 Overgangs- en slotregels

In het overgangsrecht is een regeling opgenomen voor bebouwing en gebruik dat al bestond bij het opstellen van het plan, maar dat strijdig is met de opgenomen regeling. Onder bepaalde voorwaarden mag deze strijdige bebouwing en/of strijdig gebruik worden voortgezet of gewijzigd.

In de slotregel is de officiële naam van het plan bepaald. Onder deze naam kan het bestemmingsplan worden aangehaald.

# **3 Ruimtelijk kader**

#### **3.1 Rijksbeleid**

#### *Structuurvisie Infrastructuur en Ruimte*

De Structuurvisie Infrastructuur en Ruimte (SVIR) is op 13 maart 2012 in werking getreden. Deze structuurvisie vervangt de Nota Ruimte. De structuurvisie geeft een nieuw, integraal kader voor het ruimtelijk en mobiliteitsbeleid op rijksniveau en is de 'kapstok' voor bestaand en nieuw rijksbeleid met ruimtelijke consequenties. In de structuurvisie schetst het rijk ambities tot 2040 en doelen, belangen en opgaven tot 2028.

De leidende gedachte in de SVIR is ruimte maken voor groei en beweging. De SVIR is de eerste rijksnota die de onderwerpen infrastructuur en ruimte integraal behandelt. In de SVIR richt het Rijk zich vooral op decentralisatie. De verantwoordelijkheid wordt verplaatst van rijksniveau naar provinciaal en gemeentelijk niveau.

Door urbanisatie, individualisering, vergrijzing en ontgroening nemen de ruimtelijke verschillen toe. Vanaf 2035 groeit de bevolking niet meer. De samenstelling van de bevolking, en daarmee de samenstelling van huishoudens, verandert. Ambities tot 2040 zijn onder andere het aansluiten van woon- en werklocaties op de (kwalitatieve) vraag en het zoveel mogelijk benutten van locaties voor transformatie en herstructurering. Ook wil het rijk ervoor zorgen dat in 2040 een veilige en gezonde leefomgeving met een goede milieukwaliteit wordt geboden. Dit moet voor zowel het landelijk als het stedelijk gebied gelden. In de SVIR is verder vastgelegd dat provincies en (samenwerkende) gemeenten verantwoordelijk zijn voor programmering van verstedelijking. (Samenwerkende) gemeenten zorgen voor (boven)lokale afstemming van woningbouwprogrammering die past binnen de provinciale kaders. Ook zijn de gemeenten verantwoordelijk voor de uitvoering van de woningbouwprogramma's.

Ter versterking van het vestigingsklimaat in de stedelijke regio's rondom de main-, brain- en greenports geldt een gebiedsgerichte, programmatische urgentieaanpak. In krimpregio's wordt het interbestuurlijke programma bevolkingsdaling doorgezet.

#### *Besluit algemene regels ruimtelijke ordening (Barro)*

Het Rijk legt met het Besluit algemene regels ruimtelijke ordening (Barro), de nationale ruimtelijke belangen juridisch vast. Enerzijds betreft het de belangen die reeds in de (ontwerp-) AMvB Ruimte uit 2009 waren opgenomen en anderzijds is het Barro aangevuld met onderwerpen uit de Structuurvisie Infrastructuur en Ruimte (SVIR). Het besluit is op 30 december 2011 in werking getreden.

Onderwerpen waarvoor het Rijk ruimte vraagt zijn de mainportontwikkeling van Rotterdam, bescherming van de waterveiligheid in het kustfundament en in en rond de grote rivieren, bescherming en behoud van de Waddenzee en enkele werelderfgoederen, zoals de Beemster, de Nieuwe Hollandse Waterlinie en de Stelling van Amsterdam en de uitoefening van defensietaken. Ter bescherming van deze belangen zijn reserveringsgebieden, begrenzingen en vrijwaringszones opgenomen. In het besluit is aangegeven op welke wijze bestemmingsplannen voor deze gebieden moeten zijn ingericht. Indien geldende bestemmingsplannen niet voldoen aan het Barro dan moeten deze binnen drie jaar na inwerkingtreding van het besluit zijn aangepast.

Bij besluit van 28 augustus 2012 (inwerking getreden op 1 oktober 2012) is het Barro aangevuld met de ruimtevraag voor de onderwerpen hoofdinfrastructuur (reserveringen voor hoofdwegen en landelijke spoorwegen en vrijwaring rond Rijksvaarwegen), de elektriciteitsvoorziening, het regime van de herijkte ecologische hoofdstructuur en waterveiligheid (bescherming van primaire waterkeringen en bouwbeperkingen in het IJsselmeergebied).

Ook is bij besluit van 28 augustus 2012 het Besluit ruimtelijke ordening (Bro) aangepast. In het Bro is de ladder voor duurzame verstedelijking (duurzaamheidsladder) opgenomen. Als gevolg van deze wijziging zijn gemeenten en provincies verplicht om in de toelichting van een ruimtelijk besluit de duurzaamheidsladder op te nemen, wanneer een zodanig besluit een nieuwe stedelijke ontwikkeling mogelijk maakt.

Het plangebied (heel Woerden) is aangewezen als 'Erfgoederen van uitzonderlijke universele waarde'. Woerden ligt namelijk binnen de Romeinse Limes: de unieke, samenhangende en goed bewaard gebleven voormalige (militaire) grens van het Romeinse Rijk. De Limes ligt langs de toenmalige loop van de Rijn met archeologische overblijfselen uit de periode 0 tot 400 na Christus en bestaat uit:

- forten (castella), burgerlijke nederzettingen (kampdorpen/vici) en grafvelden;
- militaire infrastructuur, bestaande uit wegen, waterwerken en wachttorens;
- scheepswrakken.

Het Barro stelt regels omtrent het de Romeinse Limes. In dit bestemmingsplan wordt rekening gehouden met die regels door het opnemen van de dubbelbestemming 'Waarde – Archeologie'.

### **3.2 Provinciaal beleid**

#### *Provinciale Structuurvisie 2013 – 2028 (herijking 2016)*

Hierin wordt de strategie van Utrecht 2040 in ruimtelijke zin verder uitgewerkt. De nieuwe structuurvisie omvat het beleid voor de periode 2015-2025. Bij de Provinciale Ruimtelijke Structuurvisie is ook een Verordening vastgesteld. De Provinciale Structuurvisie beoogt een aantrekkelijke provincie te creëren om in te wonen, werken en recreëren. De met vele regiopartijen opgestelde Strategie Utrecht 2040 vormt daarvoor het uitgangspunt. De doelen uit Strategie Utrecht 2040 vragen om een integrale aanpak die resulteert in drie pijlers:

- een duurzame leefomgeving;
- vitale dorpen en steden;
- landelijk gebied met kwaliteit.

Het plangebied is in de structuurvisie aangeduid als een woongebied. Het herbestemmen van de maatschappelijke gronden naar een woonbestemming sluit daarmee aan op de Provinciale Structuurvisie.

#### *Provinciale Ruimtelijke Verordening 2013 (herijking 2016)*

Op 4 februari 2013 hebben Provinciale Staten van Utrecht de Provinciale Ruimtelijke Verordening 2013 vastgesteld. Een herijking heeft in 2016 plaatsgevonden. Het doel van de verordening is provinciale belangen op het gebied van de ruimtelijke ordening te laten doorwerken naar het gemeentelijk niveau. Dat betekent dat de gewenste ontwikkelingen in een gebied of regio op deze manier worden veiliggesteld. De basis van de verordening is de Provinciale Ruimtelijke Structuurvisie 2013-2028.

Het plangebied ligt binnen een grondwaterbeschermingsgebied. Om deze zone te beschermen is de aanduiding 'Milieuzone – grondwaterbeschermingsgebied' opgenomen. Het doel van deze aanduiding is het grondwater te beschermen bij functiewijzigingen. Ook geldt binnen het plangebied een archeologische waarde welke beschermd moet worden. In dit bestemmingsplan is daarom de dubbelbestemming 'Waarde – Archeologie' opgenomen.

# **3.3 Gemeentelijk beleid**

#### *Ruimtelijke Structuurvisie Woerden*

De raad heeft op 2 juli 2009 een structuurvisie voor de gehele gemeente vastgesteld. Het doel van de structuurvisie is het bieden van een ruimtelijk ontwikkelings- en toetsingskader voor de gemeente Woerden voor de periode tot 2025, met een nadere concretisering voor de periode tot 2015 als ruimtelijke uitwerking van de (toekomstige) Strategische Visie 2025. In het algemeen zijn de volgende opgaven voor de toekomst geformuleerd:

- maximaal profiteren van ligging in het Groene Hart;
- versterken van de identiteit van de afzonderlijke kernen;
- onderscheid tussen open veenweidegebied en mozaïeklandschap van oeverwallen Oude Rijn in tact houden / versterken;
- verantwoordelijkheid nemen in de regio: onderzoeken van mogelijkheden om te voorzien in regionale behoefte naar woon- en werklocaties, met respect voor cultuurhistorische waarden in het gebied;
- zuinig / zorgvuldig omgaan met ruimte;
- verbeteren van de bereikbaarheid, zowel van buiten af als binnen de kernen, nieuwe locaties voor wonen en werken bezien in relatie tot het bereikbaarheidsvraagstuk.

De twee bestaande landschappen, het veenweidegebied en de oeverwal, vormen al eeuwenlang de sturende kracht achter ruimtelijke ontwikkelingen in dit gebied. Door ook voor de toekomst de (cultuur)historie als verstrekpunt te nemen, ontstaat een vanzelfsprekende koers die een logisch vervolg is op het verleden. De rijke cultuurhistorie van Woerden vormt een belangrijke inspiratiebron bij toekomstige ontwikkelingen. Hierbij past naast het ruimte bieden aan verstedelijking ook het constant versterken van groen- en blauwstructuren, zodat robuuste verbindingen ontstaan, die de landschappelijke structuur versterken. Het versterken van de verschillen tussen het veenweidegebied en de oeverwalzone maakt deel uit van deze ambitie.

Woerden heeft een belangrijke positie in de regio. Dat brengt verantwoordelijkheden met zich mee. Veel van de kleinere kernen zullen in toenemende mate afhankelijk zijn van Woerden voor de dagelijkse boodschappen, maar ook voor andere voorzieningen op het gebied van zorg, onderwijs, werkgelegenheid, leisure, cultuur en recreatie.

Met de realisatie van de 36 nieuwe woningen wordt voorzien in een regionale woonbehoefte, overeenkomstig de gemeentelijke woonvisie (zie paragraaf 4.2). Hierdoor wordt zuinig omgegaan met de ruimte, aangezien de ontwikkeling binnenstedelijk plaatsheeft op vrijgemaakte gronden. Ook de bereikbaarheid is op deze manier al gewaarborgd, omdat gebruik wordt gemaakt van bestaande ontsluitingswegen.

#### **Conclusie**

Zoals uit voorgaande blijkt, past de voorgenomen ontwikkeling goed binnen het nationaal, provinciaal en gemeentelijk beleid. De ontwikkeling voorziet in de opgave om zuinig en zorgvuldig met de ruimte

om te gaan door de herontwikkeling van een binnenstedelijk gebied. Daarnaast voorziet de ontwikkeling in een verbetering van de ruimtelijke kwaliteit in de omgeving.

# **4 Wonen**

# **4.1 Kader**

# **4.1.1 Ladder voor duurzame verstedelijking**

In de Structuurvisie Infrastructuur en Ruimte (SVIR) is de Ladder voor duurzame verstedelijking geïntroduceerd. Deze verplichte toetsing is verder vastgelegd in het Barro. De Ladder houdt in dat overheden nieuwe stedelijke ontwikkelingen moeten motiveren met oog voor de onderliggende vraag in de regio, de beschikbare ruimte binnen het bestaande stedelijke gebied en een multimodale ontsluiting. Nationaal belang 13, zoals geformuleerd in de Structuurvisie Infrastructuur en Ruimte, vraagt om een zorgvuldige afweging en transparante besluitvorming bij alle ruimtelijke en infrastructurele besluiten. Dit moet met behulp van de Ladder van duurzame verstedelijking worden onderbouwd.

Ter invulling van het 6e en het 13e Nationaal Belang uit het SVIR is op 1 oktober 2012 het Besluit ruimtelijke ordening (Bro) gewijzigd. Bij deze wijziging is in het Bro de zogenaamde ladder voor duurzame verstedelijking als procesvereiste opgenomen. Deze ladder is kaderstellend voor alle juridisch verbindende ruimtelijke plannen van de decentrale overheden, zoals het bestemmingsplan. Deze ladder stelt eisen aan de motivering van onder meer bestemmingsplannen die nieuwe stedelijke ontwikkelingen mogelijk maken. Het doel van de ladder is een goede ruimtelijke ordening in de vorm van een optimale benutting van de ruimte in stedelijke gebieden. Nieuw te realiseren stedelijke ontwikkelingen moeten worden gemotiveerd met behulp van een drietal opeenvolgende stappen (treden). Hierbij is het volgende stroomschema van toepassing.

*Afbeelding 4.1: Stroomschema ladder voor duurzame verstedelijking*

Als hulpmiddel voor de toepassing van het stroomschema is door het Ministerie van Infrastructuur en Milieu de "Handreiking Ladder voor duurzame verstedelijking" opgesteld. Uit de handreiking blijkt dat toepassing van de ladder verplicht is voor opgaven, die nieuwe stedelijke ontwikkelingen mogelijk maken.

Wat onder stedelijke ontwikkeling wordt verstaan is in het Bro opgenomen. Een stedelijke ontwikkeling is volgens het besluit 'een ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'. Uit de, in deze begripsbepaling genoemde voorbeelden is op te maken dat bij onderhavig plan, het plan Jan Steenstraat in Woerden, sprake is van een stedelijke ontwikkeling, meer specifiek een woningbouwlocatie.

#### **Trede 1 (Is er regionale behoefte?)**

In de eerste trede wordt beoordeeld of de beoogde ontwikkeling voorziet in een regionale en intergemeentelijke behoefte. Deze eerste trede verplicht de overheid om de nieuwe stedelijke ontwikkeling af te stemmen op de actuele behoefte en de wijze waarop in die behoefte wordt voorzien ook regionaal af te stemmen. Die behoefte kan zowel zien op de omvang als de kwaliteit van de nieuwe stedelijke ontwikkeling.

#### *Provinciale woningbouwcijfers*

De provinciale woningbouwcijfers zijn opgenomen in de provinciale ruimtelijke structuurvisie (PRS). De provincie heeft een programma van 68.330 woningen opgenomen in de PRS (herijking 2016). Ruim 90 procent van dit programma kan worden gerealiseerd binnen de rode contouren. Daarmee voldoet de provincie aan haar ambitie om ten minste twee derde deel in het bestaand stedelijk gebied (binnen de rode contouren) te realiseren. Het woningbouwprogramma is tot stand gekomen na overleg met gemeenten, op basis van bestaande plannen en nog beschikbare (binnenstedelijke) capaciteiten en de, grotendeels uit de Ontwikkelingsvisie NV Utrecht voortkomende, uitbreidingslocaties. De (gemiddelde) woningproductie in de afgelopen jaren en prognosecijfers over de woningbehoefte zijn daarbij gebruikt als referentie. Het is een indicatief programma, waarvan verwacht wordt dat realisatie in de PRS-periode, dus 2013 tot 2028, haalbaar is.

|                  | PRS 2013        |        |        | Gerealiseerd<br>2013 t/m 2015 | Herijking 2016  |             |             |  |
|------------------|-----------------|--------|--------|-------------------------------|-----------------|-------------|-------------|--|
|                  | Binnenstedelijk | uitleg | totaal |                               | Binnenstedelijk | uitleg      | totaal      |  |
| Regio Utrecht    | 32.545          | 7.750  | 40.295 | 6.452                         | 39.055          | 1.270 + PM  | 40.325+ PM  |  |
| Regio Amersfoort | 11.970          | 4.510  | 16.480 | 1.822                         | 12.530          | 4.000       | 16.530      |  |
| Regio West       | 4.610           | 290    | 4.900  | 914                           | 4.690           | 210         | 4.900       |  |
| Regio Zuid Oost  | 6.125           | 375    | 6.500  | 2.023                         | 6.200           | 375         | 6.575       |  |
| Totaal Provincie | 55.250 (81 %)   | 12.925 | 68.175 | 11.211                        | 62.475 (91 %)   | 5.855 (9 %) | 68.330 + PM |  |
| Utrecht          |                 | (19 %) |        |                               |                 |             |             |  |

*Afbeelding 4.2: Provinciaal woningbouwprogramma*

In de PRS is een productiecijfer voor Woerden aangegeven van 2.250 woningen voor de periode tot 2028.

#### *Woerden Woont – Woonvisie Woerden 2015-2020*

De gemeente Woerden heeft haar woonbeleid geactualiseerd in de woonvisie Woerden 2015-2020 'Woerden Woont' (9 juli 2015). In de woonvisie legt de gemeente haar ambitie, doelstellingen en beleid vast voor het wonen.

De gemeente erkent de kwaliteiten van het wonen in de dorpen en in de wijken en heeft hiervoor ook per kern een aparte deelvisie opgesteld waarin de wensen en mogelijkheden per kern beschreven zijn. De woonvisie Woerden en de deelvisies per kern vormen tezamen het woonbeleid voor de gemeente Woerden.

#### Nieuwbouwopgave

De nieuwbouwopgave tot 2020 is om circa 1.000 woningen netto toe te voegen. Er wordt een gevarieerd aanbod gerealiseerd. Er zijn een paar aandachtspunten: in de dorpen ligt een opgave om ook woningen te bouwen voor senioren in vrije sector huur en koop. In Harmelen en Zegveld wordt beperkt nieuwbouw gerealiseerd voor starters. In de stad Woerden is er vraag naar twee-onder-eenkapwoningen. Een gemiddelde van 25% sociaal blijft van toepassing. De opgave voor sociale huur is vooralsnog geraamd op een netto toevoeging van 81 woningen tot 2030. Daadwerkelijke realisatie is afhankelijk van de beschikbaarheid, omvang, ligging en overige kenmerken van locaties. Ook wensen en (financiële) mogelijkheden spelen een belangrijke rol.

#### *Stad Woerden Woont - Deelvisie voor stad Woerden van de gemeente Woerden*

Per dorp en voor de wijken is een bijeenkomst georganiseerd. Zo ook voor de stad Woerden waar twee wijksessies voor georganiseerd zijn: Woerden-oost (centrum, Staatsliedenkwartier, Snel en Polanen en Waterrijk) en Woerden-west (Schilderskwartier, Bloemen- en Bomenkwartier en Molenvliet oost en west). Doel van deze wijksessies was het inventariseren van de tevredenheid onder de inwoners, de woonwensen en het bespreken van de mogelijkheden voor nieuwbouw en bestaande woningvoorraad. Naast inwoners, mede vertegenwoordigd door de wijkplatforms, zijn ook de bij het wonen betrokken partijen, zoals de corporaties, zorgpartijen, makelaars en ontwikkelaars, aanwezig geweest om hun bijdrage te leveren aan de bijeenkomst. Wonen is meer dan alleen de woning. Het gaat ook om betaalbaarheid en leefbaarheidsaspecten zoals een veilige woonomgeving, voorzieningen, bereikbaarheid en zorg. De woonvisie richt zich primair op de woningvoorraad: kaders voor de nieuwbouw en richtlijnen voor verbetering van de bestaande voorraad. Verder is ingegaan op wonen en zorg, waarbij het aan zorg gerelateerde wonen uitgewerkt is in de woonvisie.

In de periode 2015-2020 is een bevolkingsgroei geprognotiseerd van 9%. De periode erna neemt de bevolkingsgroei geleidelijk af naar 4% groei in de periode 2020-2025 en 3% groei in de periode 2025- 2030. Dit rechtvaardigt een hogere woningbouwproductie tot 2020 en erna een iets lagere productie. We gaan uit van een gemiddelde productie van 144 woningen per jaar tot 2020. In de periode vanaf 2020 wordt vooralsnog rekening gehouden met een geleidelijke afname van de productie naar een gemiddelde van 94 woningen per jaar.

De aantallen zijn een richtlijn voor de gemiddelde netto oplevering van het aantal woningen per jaar. De werkelijkheid kan grilliger zijn. De oplevering is bijvoorbeeld ook afhankelijk van de omvang en fasering van projecten. Wel blijft het bij bouwen voor de eigen behoefte van belang om een geleidelijke oplevering na te streven. Daadwerkelijke realisatie is afhankelijk van de beschikbaarheid, omvang, ligging en overige kenmerken van locaties. Ook wensen en (financiële) mogelijkheden spelen een belangrijke rol. In onderstaande afbeelding is aangegeven wat het totale woningbouwprogramma van Woerden bedraagt tot 2022 en verder.

|              | Totaal | 2015 |     | 2016  |     | 2019 | 2020 | 2021 |     |
|--------------|--------|------|-----|-------|-----|------|------|------|-----|
| Stad Woerden | 1682   | 168  | 194 | 284 / | 247 | 140  | 139  | 50   | 400 |

*Afbeelding 4.3: Gepland woningbouwprogramma (bron: locatiemonitor 2014-2015)*

De voorgenomen ontwikkeling op de voormalige locatie Willem Alexanderschool in het is in de deelvisie al opgenomen. Uit afbeelding 4.4 blijkt dat er 36 woningen, waarvan 9 in het sociale karakter zijn voorzien.

| Programma             | Aantallen en planning |
|-----------------------|-----------------------|
| Aantal woningen       | 36                    |
| Aandeel sociaal       | 9 (25%)               |
| Aandeel appartementen | PM                    |
| Planning oplevering   | 2018                  |
|                       |                       |

*Afbeelding 4.4: programma ter plaatse van het plangebied (Bron: locatiemonitor 2014-2015 (april 2015))*

#### *Strategische woningbouwplanning Woerden 2016 – 2020*

Eén van de actiepunten uit de woonvisie 'Woerden Woont 2015 – 2020' is het jaarlijks monitoren en bijstellen van de strategische woningbouwplanning. In de Strategische woningbouwplanning Woerden 2016-2020 van november 2016 zijn voor de locatie Jan Steenstraat 26 woningen opgenomen, waarvan 7 sociale huurwoningen.

Het voorliggende bestemmingsplan voorziet in de realisatie van minimaal 24 en maximaal 36 middeldure koop-/huurwoningen. Onder middelduur wordt een huur verstaan van 710 tot 900 euro incl. servicekosten. Deze afspraken zijn bepaald naar aanleiding van een bewonersavond op 23 januari 2017. Het definitieve aantal is afhankelijk van het ontwerp van de ontwikkelende partij en zal in elk geval tussen de 24 en 36 woningen bedragen. Hiermee wordt aangesloten op de Strategische woningbouwplanning (26 woningen) en het definitieve woningbouwprogramma (36 woningen). Het woningbouwprogramma is regionaal afgestemd. De voorgenomen ontwikkeling wordt op basis van trede 1 (regionale behoefte) dan ook haalbaar geacht.

# **Trede 2 (Is (een deel van) de regionale behoefte op te vangen binnen het bestaand stedelijk gebied?)**

Binnen deze trede wordt bekeken of er binnen bestaand stedelijk gebied in de behoefte kan worden voorzien.

De voorgenomen ontwikkeling is voorzien in het stedelijke gebied. Dit blijkt uit de Provinciale Structuurvisie 2013 – 2028 en uit de Provinciale Ruimtelijke Verordening. Hiermee kan deze trede positief worden beantwoord. Een nadere toetsing van andere mogelijke geschikte locaties is daarom niet meer nodig.

# **Trede 3 (Zoek een locatie die multimodaal ontsloten is of kan worden voor de resterende regionale behoefte)**

In het kader van trede 3 wordt beoordeeld in hoeverre de ontwikkeling mogelijk is op locaties die al ontsloten zijn of ontsloten worden door verschillende modaliteiten (zogenaamd multimodaal ontsloten) op een schaal die passend is bij de beoogde ontwikkeling. Multimodaal ontsloten wil zeggen dat een locatie op de schaal waarop deze functioneert door meerdere vervoerwijzen is ontsloten of wordt ontsloten.

Aangezien de locatie binnenstedelijk is, en bestaande ontsluitingswegen gehandhaafd blijven, kan ook deze trede positief worden beantwoord.

#### **4.2 Conclusie**

De ontwikkelingen die met onderhavig bestemmingsplan worden mogelijk gemaakt zijn in overeenstemming met de gemeentelijke woonvisie en de deelvisie voor de kern Woerden. Daarnaast zijn alle treden van de ladder voor duurzame verstedelijking positief beantwoord. De voorgenomen ontwikkeling en daarmee ook het bestemmingsplan wordt dan ook haalbaar geacht.

# **5 Mobiliteit**

# **5.1 Kader**

#### *Structuurvisie Infrastructuur en Ruimte*

De Structuurvisie Infrastructuur en Ruimte (SVIR) vervangt onder andere de Nota Mobiliteit en vormt de visie van het Rijk op het gebied van mobiliteit, bereikbaarheid, ruimte, milieu en leefbaarheid tot 2040.

De SVIR voorziet een groei in de mobiliteitsbehoefte tot 2030. Deze groei is het grootst in de Randstad en Brabant. Om de concurrentiekracht van Nederland te versterken, is een netwerk van hoogwaardige internationale verbindingen nodig, net als een goede nationale bereikbaarheid van onze belangrijkste economische regio's. Het Rijk zet de gebruiker van mobiliteit centraal. Het verknopen van verkeerssystemen en vervoerwijzen neemt daarbij een belangrijke plaats in, net als het beter benutten van infrastructuur, met een volwaardige plaats voor langzaam en recreatief verkeer. Het Rijk mikt op multimodale (keten)maatregelen die het gebruik van de capaciteit optimaliseren.

#### *Verkeersvisie 2030 gemeente Woerden*

In de nog vast te stellen gemeentelijke Verkeersvisie 2030 d.d. 18 mei 2017 legt de gemeente Woerden haar visie op verkeer neer, welke visie een inventarisatie bevat van alle ruimtelijke ontwikkelingen, vertaald naar een verkeersmodel 2030, aangevuld met de input van bewoners en ondernemers. Relevant uitgangspunt voor het onderhavige plan is dat voor automobilisten met een herkomst binnen de gemeente en met een bestemming erbuiten (en omgekeerd), moet gelden dat de verplaatsing zo snel en direct mogelijk verloopt. Voor wat betreft parkeren geldt dat er voldoende parkeerplaatsen beschikbaar moeten zijn om de auto nabij de bestemming te parkeren. Er wordt een norm verbonden aan de maximaal toelaatbare parkeerdruk.

#### *Parkeerbeleid gemeente Woerden*

Werkgelegenheid is van belang voor het functioneren van de stad. Dat betekent in zijn algemeenheid dat een goede bereikbaarheid een randvoorwaarde is. Parkeren maakt daar deel van uit, zowel voor werknemers als bezoekers. De algemene beleidslijn voor bedrijven- en kantoorlocaties is dat de eigen parkeerbehoefte (werknemers, bezoekers) op eigen terrein dient plaats te vinden en er geen parkeren op de openbare weg wordt toegestaan (met uitzondering van terreinen en straten die zijn aangewezen voor vrachtwagenparkeren). Op bestaande bedrijventerreinen zal de huidige situatie met betrekking tot het parkeren worden gehandhaafd en op nieuwe bedrijventerreinen zal dit worden afgedwongen.

Op 8 maart 2012 is de Nota parkeernormen in werking getreden. De Nota parkeernormen heeft als doel om bij nieuwe of te wijzigen ruimtelijke plannen en projecten de hoeveelheid parkeerplaatsen te kunnen bepalen en de bereikbaarheid en leefbaarheid te waarborgen. Een tweede doel van de nota is om de toepassing van de parkeernormen inzichtelijker te maken, zodat het voor burgers, bedrijven en ontwikkelaars duidelijk is welke normen gehanteerd worden bij de betreffende bouwaanvraag of ruimtelijke ontwikkeling.

In de Nota wordt uitgegaan van een tweedeling van de gemeente Woerden:

- Centrum;
- Overige gebieden.

De parkeernormen zijn onderverdeeld in functies en geven een indicatie van de omvang van het benodigde aantal parkeerplaatsen. Bij ontwikkelingen worden vaak verschillende functies bij elkaar samen gebracht. Bij ontwikkelingen waar minimaal twee functies gebruik kunnen maken van dezelfde parkeervoorziening is er de mogelijkheid om de uitwisselbaarheid van de parkeervoorziening te onderzoeken.

# **5.2 Onderzoek**

# *Mobiliteit*

Om de verkeersintensiteit te berekenen, is het van belang te bepalen waar het plangebied ligt en wat voor type te realiseren woningen het betreft. In het geval van de voorgenomen ontwikkeling betreffen het realiseren van maximaal 36 woningen. De woningen liggen in de schil van het centrum en er is sprake van een matig stedelijk gebied. Gezien het voorgaande wordt uitgegaan van een gemiddelde verkeersgeneratie van 7 motorvoertuigen per dag2 per koopwoning. Met een totaal van 36 woningen bedraagt het aantal vervoersbewegingen maximaal 252.

In de voorgaande situatie was sprake van een basisschool. Een basisschool kent een verkeersgeneratie van maximaal 11,6 motorvoertuigen per 100 m2 b.v.o. 3 . Het b.v.o. bedroeg 1.540 m2 , waarmee de verkeersgeneratie in totaal 179 motorvoertuigen (11,6 x 15,40) per dag bedroeg.

Dit betekent dat sprake is van een toename van ongeveer 71 motorvoertuigen per dag. Deze toename is miniem, aangezien voor de aangrenzende Jan Steenstraat een hogere verkeersgeneratie per dag is geteld (773 mtv/etmaal op een gemiddelde werkdag). De toename van het aantal motorvoertuigen wordt acceptabel geacht.

De ontsluiting van het plangebied wijzigt niet ten opzichte van de bestaande situatie. Het plangebied blijft ontsloten via de Jan Steenstraat.

#### *Parkeren*

In het bestemmingsplan worden maximaal 36 woningen mogelijk gemaakt, waarvan naar verwachting een deel sociaal zal zijn. Omdat dit echter niet expliciet wordt vastgelegd wordt voor de parkeerbalans uitgegaan van de 'worst case'-situatie. Op grond van de gemeentelijke Nota Parkeernormen geldt voor middeldure koopwoningen een parkeernorm van 1,9 parkeerplaats per woning (waarvan 0,3 voor bezoekers) en voor middeldure huurwoningen geldt een norm van 1,9 parkeerplaats per woning (waarvan 0,3 voor bezoekers); in de zone 'Woerden rest bebouwde kom'. Voor maximaal 36 woningen betekent dit dat er (36 * 1,9 =) 68,4 parkeerplaatsen nodig zijn, waarvan 10,8 voor bezoekers. Deze benodigde parkeerplaatsen zullen in beginsel geheel op eigen terrein worden gerealiseerd, zoals het ruimtelijke randvoorwaarden-kaartje aangeeft (centraal in het plangebied tussen de woonblokken in en aan de zuidoostzijde, in het groen). Daarnaast zal een deel van de parkeerplaatsen afgewenteld worden op de openbare ruimte. Door middel van een parkeerdrukmeting, uitgevoerd door Meetel4 en opgenomen in bijlage 5 is onderzocht of in de bestaande omliggende straten daarvoor mogelijkheden bestaan, bijvoorbeeld door middel van dubbelgebruik.

Uit het onderzoek komt naar voren dat de parkeerdruk in het bestaande openbare gebied op het maatgevende moment 78% is. In de toekomstige situatie worden minimaal 24 en maximaal 36 woningen gerealiseerd. Op basis van deze aantallen zijn er, afhankelijk van het aantal te realiseren

 2 *de aangehouden normen zijn gebaseerd op kengetallen uit de CROW-publicatie 317 'Kerncijfers parkeren en verkeersgeneratie'*

<sup>3</sup> *de aangehouden normen zijn gebaseerd op kengetallen uit de CROW-publicatie 272 'Verkeersgeneratie voorzieningen – kengetallen gemotoriseerd verkeer'*

*<sup>4</sup> Meetel, Parkeeronderzoek Jan Steenstraat Woerden (concept 19 juni 2017)*

woningen in totaal: tussen de 46 en 68 parkeerplaatsen benodigd, waarvan 7 tot 11 parkeerplaatsen voor bezoekers. In de basis wordt alleen voor elke woning 1 parkeerplaats (op eigen terrein) gerealiseerd. De overige 0,9 parkeerplaatsen/woning worden afgewenteld op de openbare ruimte

De Nota Parkeernormen stelt dat "Indien blijkt dat de parkeerdruk op het maatgevend moment in de week onder de 85% blijft, kan mogelijk van de norm vrijstelling worden verkregen." Aangezien het maatgevend moment een werkdagnacht is en op dat moment alle bewoners thuis zullen zijn en er nauwelijks nog bezoekers zijn betekent dit een parkeerdruk 192% (46 benodigde parkeerplaatsen/24 extra beschikbare plaatsen). De totale parkeerdruk binnen de wijk neemt in dat geval toe van 78% (nu) naar 87% (toekomstig). Dit ligt boven het in de Nota Parkeernormen genoemde percentage van 85%. Echter: De parkeerdruk zal vooral toenemen in de secties nabij het nieuwbouwplan, op een loopafstand van 100 m. Binnen deze secties is tijdens een nacht een restcapaciteit van circa 9 parkeerplaatsen voordat binnen deze secties de bezettingsgraad van 85% wordt bereikt. Daarbij vervallen er waarschijnlijk nog 2 parkeerplaatsen als gevolg van de te realiseren uitrit. Wel lijkt het mogelijk om nog 1 parkeerplaats te realiseren in het verlengde van de bestaande parkeerstrook. Per saldo is er in de openbare ruimte (nabij de nieuwbouwlocatie) een restcapaciteit van 8 parkeerplaatsen. In totaal moeten er voor 24 woningen 38 parkeerplaatsen (46 benodigde parkeerplaatsen – 8 parkeerplaatsen in de openbare ruimte) gerealiseerd worden, waarvan 24 op eigen terrein en 14 in een apart parkeerhofje. Indien 36 woningen worden gerealiseerd, moeten er 68 extra parkeerplaatsen gerealiseerd worden, waarvan 36 op eigen terrein, 8 in de openbare ruimte en 24 in een apart parkeerhofje.

#### *Conclusie*

Op basis van bovenstaande gegevens kunnen er 8 parkeerplaatsen afgewenteld worden op de openbare ruimte. In dat geval blijft de parkeerdruk zowel binnen de gehele wijk, als per sectie op het maatgevend moment (donderdagnacht) net onder de 85%. Met de realisatie van 24 woningen zijn dan nog 38 parkeerplaatsen binnen het plangebied benodigd, waarvan 24 op eigen terrein. Indien 36 woningen worden gebouwd zijn 60 parkeerplaatsen binnen het plangebied benodigd, waarvan 36 op eigen terrein. In de regels van het bestemmingsplan is dwingend voorgeschreven dat moet worden voldaan aan de Nota Parkeernormen. Bij een omgevingsvergunning kan worden afgeweken van de Nota parkeernormen, indien naar oordeel van burgemeester en wethouders in een (andere) toereikende parkeeroplossing wordt voorzien.

# **5.3 Conclusie**

De aspecten 'mobiliteit' en 'parkeren' staan de vaststelling van het bestemmingsplan niet in de weg.

# **6 Cultuurhistorische waarden**

# **6.1 Archeologie**

#### **6.1.1 Kader**

# *Erfgoedwet*

De Monumentenwet 1988 is op 1 juli 2016 overgegaan in de Erfgoedwet. De Erfgoedwet bundelt de voorgaande wet- en regelgeving voor behoud en beheer van het cultureel erfgoed in Nederland. Bovendien is aan de Erfgoedwet een aantal nieuwe bepalingen toegevoegd. Het beschermingsniveau zoals deze in de oude wetten en regelingen gold, blijft gehandhaafd. Het behoud en beheer van het Nederlandse erfgoed was geregeld in zes verschillende wetten en een regeling, waarin roerend, onroerend en archeologisch erfgoed allemaal hun eigen specifieke definities, procedures en beschermingsmaatregelen hadden.

In de Erfgoedwet is vastgelegd hoe met ons erfgoed wordt omgegaan, wie welke verantwoordelijkheden daarbij heeft en hoe het toezicht daarop wordt uitgeoefend. Overbodige regels zijn geschrapt en de verantwoordelijkheid voor de bescherming van het cultureel erfgoed ligt waar mogelijk bij het erfgoedveld zelf. Onderdelen van de Monumentenwet die de fysieke leefomgeving betreffen, worden overgeheveld naar de Omgevingswet die in 2019 van kracht wordt. Voor deze onderdelen is een overgangsregeling in de Erfgoedwet opgenomen voor de periode 2016-2019. Het gaat daarbij om de volgende zaken:

- Vergunningen tot wijziging, sloop of verwijdering van rijksmonumenten
- Verordeningen, bestemmingsplannen, vergunningen en ontheffingen op het gebied van archeologie
- Bescherming van stads- en dorpsgezichten

#### *Bodemschatten van Woerden (september 2007)*

Het Beleidsplan Archeologische Monumentenzorg van de gemeente Woerden zet uiteen welke doelen de gemeente wil verwezenlijken ten aanzien van de archeologie, welke uitgangspunten zij daarbij hanteert en hoe deze doelen gerealiseerd moeten worden. Het Archeologische monumentenzorgbeleid van de gemeente Woerden kent drie doelstellingen: behoud en beschermen van de Woerdense bodemschatten, vermeerdering van kennis over de bewoningsgeschiedenis van Woerden en het omliggende landelijke gebied en optimaal gebruik maken van de kansen die voorlichting en educatie op het gebied van archeologie bieden.

Uitgangspunt is dat archeologische resten zoveel mogelijk in de bodem moeten worden bewaard. Indien blijkt dat dit niet mogelijk is, zal door middel van onderzoek, documentatie en conservering de kennis van de archeologische resten behouden moeten blijven. Hierbij geldt het uitgangspunt "de verstoorder betaalt".

Om het bodemarchief doeltreffend te beheren en mee te wegen in de ruimtelijke inrichting is kennis van de archeologische voorraad een eerste vereiste. Voor de gemeente Woerden is daarom een Archeologische BasisKaart (ABK) opgesteld. Hierop zijn de bekende en verwachte archeologische waardevolle terreinen aangegeven. Daarnaast dient regelmatig archeologisch onderzoek te worden verricht en moet de ABK regelmatig worden geactualiseerd.

#### *Archeologische beleidskaart gemeente Woerden*

Op 15 december 2010 heeft de gemeenteraad van de gemeente Woerden de Archeologische beleidskaart vastgesteld. Om de gemeentelijke rol als beslissend bestuursorgaan (bevoegd gezag) adequaat en rechtmatig te vervullen heeft de gemeente Woerden een gemeentedekkende archeologische beleidskaart ontwikkeld als instrument voor de uitvoering van haar archeologiebeleid. Dit document bestaat uit:

- 1. een waarden- en verwachtingenkaart die een actueel en realistisch beeld geeft van het gemeentelijk bodemarchief in de gehele gemeente;
- 2. een maatregelenkaart waarin de waarden- en verwachtingen worden gekoppeld aan onderzoekseisen, ontheffingen en planologische maatregelen;
- 3. een toelichting waarin de werkwijze, bronnen en keuzes worden gemotiveerd.

De Monumentenwet biedt gemeenten de beleidsruimte om, in het belang van de archeologische monumentenzorg en afhankelijk van de plaatselijke situatie, af te wijken van de in de wet opgenomen algemene ontheffing voor archeologisch vooronderzoek bij bodemingrepen tot 100 m2 . Daartoe is het grondgebied van Woerden op de beleidskaart onderverdeeld in zes categorieën van zones/terreinen met een archeologische waarde of verwachting. Op de zogenaamde maatregelenkaart zijn deze zones gekoppeld aan een eigen planologisch regime van onderzoekseisen, diepte- en oppervlakteontheffingscriteria. Bij de invulling daarvan heeft Woerden een afweging gemaakt tussen haar archeologische ambities (dat wil zeggen bedreigingen voor het bodemarchief tot een minimum beperken, conform beleidsnota Bodemschatten van Woerden, 2007) en de eisen van 'normaal' ruimtegebruik en ruimtelijke ontwikkeling.

#### **6.1.2 Onderzoek**

Uit de Archeologische beleidskaart van de gemeente Woerden blijkt, dat het zuidelijke deel van het plangebied is aangewezen als een gebied met een 'Middelhoge verwachting' (afbeelding 6.1). Op deze gronden is in het voorgaande bestemmingsplan ook een beschermende archeologische dubbelbestemming opgenomen. Voor archeologisch waardevolle terreinen geldt hier een onderzoeksplicht indien een plangebied groter is dan 2.500 m2 en de diepte van de bodemingreep meer dan 100 cm ten opzichte van het maaiveld betreft.

Door de Omgevingsdienst regio Utrecht (ODRU) is in mei 2017 archeologisch advies uitgebracht voor het onderhavige plangebied en de beoogde plannen. Uit dat advies blijkt dat op basis van de voorgelegde plannen geen nader archeologisch onderzoek benodigd is. Het gedeelte van het plangebied met een archeologische verwachtingswaarde is kleiner dan 2.500 m2 . Daarnaast betreffen de ingrepen in dit deel van het plangebied, voor zover nu bekend, slechts het aanleggen van parkeerterrein en groenstroken. Indien deze niet dieper gaan dan 1 m onder maaiveld, wat hoogstwaarschijnlijk is, is geen archeologisch onderzoek noodzakelijk. De archeologische dubbelbestemming uit het voorgaande plan is in het voorliggende plan gehandhaafd.

- Categorie 1: Archeologisch monument Categorie 2: Archeologisch waardevol terrein Categorie 3: Hoge verwachting Categorie 4: Middelhoge verwachting Categorie 5: Lage verwachting Geen: Geen verwachting
*Afbeelding 6.1: Archeologische verwachtingswaarden binnen het plangebied (globaal in rood omlijnd)*

### **6.2.1 Conclusie**

Het aspect archeologie vormt gezien het voorgaande geen belemmering voor het plan. Vanwege een correctie qua ligging van de archeologische verwachtingskaart ligt de dubbelbestemming 'Archeologie' iets gewijzigd ten opzichte van het bestemmingsplan "Schilderkwartier".

# **6.2 Cultuurhistorie**

#### **6.2.1 Kader**

#### *Visie erfgoed en ruimte 'Kiezen voor karakter' (juni 2011)*

In de Visie erfgoed en ruimte 'Kiezen voor karakter' zet het Rijk uiteen hoe cultureel erfgoed wordt geborgd in de ruimtelijke ordening voor de periode 2011-2015. De moderne monumentenzorg is ontwikkelings- en gebiedsgericht. Bovendien vindt het Kabinet samenwerking met publieke en private partijen van belang.

In de Visie wordt het karakter van Nederland gevat in vier kenmerkende eigenschappen: waterland, stedenland, kavelland en vrij land. De gebiedsgerichte omgang met erfgoed vergt dat deze karakteristieken worden verbonden met opgaven uit andere sectoren en dat de economische, sociaalculturele en ecologische kracht van het erfgoed beter wordt uitgebaat.

Veranderingen in de monumentenzorg en de ruimtelijke ordening geven burgers en bedrijven meer ruimte en geven decentrale overheden meer vrijheden en verantwoordelijkheden. Iedere overheidslaag staat voor de taak zijn belangen zo veel mogelijk vooraf kenbaar te maken en waar nodig met regels te borgen. Het rijk is daarnaast verantwoordelijk voor een goed functionerend stelsel. Provincies krijgen een centrale rol in de gebiedsgerichte belangenafweging en gemeenten verbinden gevolgen aan een gebiedsgerichte analyse van erfgoedwaarden bij het opstellen van ruimtelijke plannen.

Het Rijk heeft gekozen voor vijf prioriteiten van het gebiedsgerichte erfgoedbeleid in de komende jaren:

- 1. werelderfgoed: de samenhang borgen en de uitstraling vergroten;
- 2. eigenheid en veiligheid: zee, kust en rivieren;
- 3. herbestemming als (stedelijke) gebiedsopgave: met focus op groei en krimp;
- 4. levend landschap: synergie tussen erfgoed, economie en ecologie;
- 5. en wederopbouw: het tonen van een tijdperk.

#### **6.2.2 Onderzoek en conclusie**

In het plangebied zijn geen monumenten of anderszins behoudenswaardige cultuurhistorische aspecten aanwezig. Het aspect cultuurhistorie vormt gezien het voorgaande geen belemmering voor het plan.

# **7 Milieu**

# **7.1 Algemeen**

In dit hoofdstuk wordt ingegaan op de diverse milieuaspecten die relevant zijn voor het plangebied. Per milieuaspect wordt het geldende wettelijk en/of het beleidskader beschreven. Daarnaast wordt het uitgevoerde onderzoek belicht waarbij de resultaten kort worden weergegeven. Ten slotte wordt op basis van het kader en het onderzoek de conclusie weergegeven.

# **7.2 M.e.r-beoordeling**

# **7.2.1 Kader**

Op grond van hoofdstuk 7 van de Wet milieubeheer en het Besluit milieueffectrapportage (Besluit m.e.r.) is het noodzakelijk om ten behoeve van een bestemmingsplan dat kaderstellend is voor projecten met grote milieugevolgen, een plan-m.e.r. op te stellen. Onderdeel D van de bijlage Besluit m.e.r. geeft de omvang van dergelijke projecten. Hierbij geldt sinds de aanpassing van het Besluit m.e.r. per 1 april 2011 de omvang als richtwaarde en niet als absolute drempelwaarde. Daarom is altijd een toets noodzakelijk of sprake is van een project met grote milieugevolgen. Deze toets dient plaats te vinden aan de hand van de criteria van Bijlage III, van de EU-richtlijn m.e.r. De hoofdcriteria waaraan moet worden getoetst zijn: kenmerken van de projecten, plaats van de projecten en kenmerken van het potentiële effect. Het mag duidelijk zijn dat wanneer een project ruim beneden de omvang uit de bijlage van het Besluit m.e.r. blijft, deze beoordeling beknopt kan zijn.

# **7.2.2 Onderzoek**

De ontwikkeling van maximaal 36 woningen aan de Jan Steenstraat blijft ruimschoots beneden de omvang uit de bijlage van het Besluit m.e.r. Hierin staat namelijk een stedelijk ontwikkelingsproject van 100 hectare of meer of 2.000 of meer woningen genoemd. Daarbij geldt dat het plangebied niet in de nabijheid van een beschermd natuurgebied ligt. Omvangrijke negatieve milieueffecten zijn dan ook uitgesloten, waardoor het opstellen van een plan-m.e.r. niet zinvol is.

# **7.2.3 Conclusie**

Gezien het voorgaande vormt het aspect m.e.r.-beoordeling geen belemmering voor de haalbaarheid van dit bestemmingsplan.

# **7.3 Geluid**

### **7.3.1 Kader**

De Wet geluidhinder verlangt inzicht in de akoestische effecten bij de realisatie van nieuwe geluidsgevoelige objecten, zoals woningen. Met dit bestemmingsplan wordt de realisatie van nieuwe woningen mogelijk gemaakt.

Het bouwvlak voor deze woningen is niet gelegen in de zone van een weg, spoorlijn of gezoneerd industrieterrein, waardoor een akoestisch onderzoek op basis van de Wet geluidhinder niet noodzakelijk is.

Op basis van jurisprudentie zijn in het kader van een goede ruimtelijke ordening de (cumulatieve) geluidbelastingen berekend als gevolg van het wegverkeer op de omliggende 30 km/uur-wegen, te weten de Jan Steenstraat en de Floris Versterstraat - Coba Ritsemastraat.

#### **7.3.2 Onderzoek**

Voor de bepaling van de geluidsbelastingen door het wegverkeer zijn berekeningen uitgevoerd met Standaardrekenmethode 2 overeenkomstig het Reken- en meetvoorschrift geluid 2012. Op basis van de BGT-ondergrond (Basisregistratie Grootschalige Topografie) is het rekenmodel ontwikkeld. In het rekenmodel zijn de geluidbronnen (30 km/uur-wegen), bodemgebieden (akoestisch hard/zacht), objecten (gebouwen enz.) en toetspunten ingevoerd. In het opgestelde rekenmodel is ervoor gekozen de standaardbodemfactor als akoestisch nagenoeg zacht te beschouwen (Bf = 0,8). Daardoor zijn de gemodelleerde bodemgebieden als akoestisch hard (Bf = 0) te beschouwen, zoals wegen, trottoirs en watergangen. Voor dit onderzoek is gebruik gemaakt van het rekenprogramma Geomilieu, versie 4.30.

In de Regionale Verkeersmilieukaart regio Utrecht zijn voor de Jan Steenstraat en de Floris Versterstraat - Coba Ritsemastraat geen representatieve wegverkeersgegevens opgenomen. Om die reden heeft de gemeente Woerden tellingen laten uitvoeren voor de Jan Steenstraat. Deze tellingen zijn uitgevoerd door Meetel van 17 mei tot 22 mei 2017. De ontbrekende telgegevens zijn aangevuld met maatgevende telgegevens. Door het toevoegen van een extra werkdag, omdat er een werkdag ontbreekt, is de te hanteren gemiddelde weekdag bepaald.

De Jan Steenstraat en de Floris Versterstraat - Coba Ritsemastraat is eenzelfde type weg, namelijk een erfontsluitingsweg. Daarnaast ontsluit het ongeveer eenzelfde aantal woningen. Om die reden is, in overleg met de gemeente Woerden, aangenomen dat de telgegevens voor de Jan Steenstraat ook representatief zijn voor de Floris Versterstraat - Coba Ritsemastraat.

Voor het akoestisch onderzoek naar wegverkeerslawaai is het prognosejaar 2027 van belang, tien jaar na vaststelling van het bestemmingsplan. Voor de autonome groei van het wegverkeer van 2017 tot 2027 is uitgegaan van een groei van 1,5% per jaar.

In hoofdstuk 5 'Mobiliteit' van de toelichting is de verkeersgeneratie berekend voor de voorgenomen ontwikkeling. De totale verkeersgeneratie van de 36 nieuwe woningen bedraagt 252 motorvoertuigen voor een gemiddelde weekdag (mvt/etm). Deze nieuwe woningen dienen ter vervanging van een basisschool, dat over een verkeersgeneratie beschikt van 179 mvt/etm. Dit betekent dat de verkeerstoename op de omliggende wegen maximaal 77 mvt/etm bedraagt. In dit akoestisch onderzoek is de totale verkeerstoename van 77 mvt/etm alleen op de Jan Steenstraat gezet, aangezien het plan op deze weg wordt ontsluiting. Aangezien geen inschatting gemaakt kan worden wat de verkeerstoename is op de Floris Versterstraat - Coba Ritsemastraat, is op deze weg geen plantoename geplaatst. Aangenomen is dat dit in de autonome groei is verdisconteerd.

Voor een overzicht van het opgestelde rekenmodel en de gehanteerde wegverkeersgegevens wordt verwezen naar bijlage 6 'Wegverkeerslawaai'. In bijlage 6 zijn eveneens de berekende geluidbelastingen opgenomen.

Uit het onderzoek blijkt dat vanwege het wegverkeer op de Jan Steenstraat een maximale geluidbelasting is berekend van 47 dB op de zuidzijde van het bouwvlak van de bestemming 'wonen'. Het verkeer op de Floris Versterstraat - Coba Ritsemastraat levert een maximale geluidbelasting op van 43 dB, welke optreedt op de noordzijde van het bouwvlak. Op deze geluidbelastingen is rekening gehouden met het toepassen van de reductie van 5 dB volgens artikel 110g van de Wet geluidhinder.

Aangezien ter plaatse van het bouwvlak de cumulatieve geluidbelasting vanwege het verkeer op de Jan Steenstraat en de Floris Versterstraat - Coba Ritsemastraat samen varieert 38 dB tot maximaal 47 dB wordt gesteld dat alle nieuw te realiseren woningen beschikken over geluidluwe gevels en buitenruimte, waardoor sprake is van een goed woon- en leefklimaat vanuit akoestisch oogpunt. Op deze cumulatieve geluidbelasting is eveneens de reductie van 5 dB toegepast.

#### **7.3.3 Conclusie**

Aangezien door het wegverkeer op zowel de Jan Steenstraat en de Floris Versterstraat - Coba Ritsemastraat (beide 30 km/uur-wegen) de berekende geluidbelastingen niet hoger is dan 48 dB, de voorkeurswaarde voor gezoneerde wegen, en alle nieuwe woningen beschikken over een geluidluwe gevels en buitenruimte, wordt gesteld dat er sprake is van een akoestisch goed woon- en leefklimaat ter plaatse van de nieuwe woningen.

Het aspect wegverkeerslawaai levert geen belemmering op voor de ontwikkelingsmogelijkheden binnen dit bestemmingsplan.

#### **7.4 Luchtkwaliteit**

#### **7.4.1 Kader**

Het onderzoek naar luchtkwaliteit wordt uitgevoerd op grond van hoofdstuk 5, titel 5.2 'Luchtkwaliteitseisen' van de Wet milieubeheer. De titel 5.2 'Luchtkwaliteitseisen' is beter bekend als de Wet luchtkwaliteit. Een belangrijk onderdeel van de Wet luchtkwaliteit is het Nationaal Samenwerkingsprogramma Luchtkwaliteit (NSL). Het NSL is een bundeling maatregelen op regionaal, nationaal en internationaal niveau die de luchtkwaliteit verbeteren. Daarnaast zijn daarin alle ruimtelijke ontwikkelingen opgenomen die de luchtkwaliteit verslechteren.

Het doel van de NSL is om overal in Nederland te voldoen aan de Europese normen voor de luchtverontreinigende stoffen. Voor wegverkeer zijn stikstofdioxide (NO2), fijnstof (PM10) en ultra fijnstof (PM2,5) de belangrijkste stoffen. De in de Wet luchtkwaliteit gestelde norm voor NO2 en PM10 jaargemiddelde grenswaarde is voor beide stoffen 40 µg/m3 , terwijl voor PM2,5 de jaargemiddelde grenswaarde 25 µg/m3 bedraagt Daarnaast mag de PM10 24 uurgemiddelde grenswaarde van 50 µg/m3 maximaal 35 keer per jaar worden overschreden.

Naast de introductie van het NSL is het begrip 'niet in betekenende mate' (NIBM) bijdragen een belangrijk onderdeel van de Wet luchtkwaliteit. Een project draagt NIBM bij aan de verslechtering van de luchtkwaliteit als de NO2 en PM10 jaargemiddelde concentraties niet meer toenemen dan 1,2 µg/m3 . In dat geval is de ontwikkeling als NIBM te beschouwen.

Een ruimtelijke ontwikkeling kan volgens de Wet luchtkwaliteit doorgang vinden als:

- de ontwikkeling is opgenomen in het NSL;
- de ontwikkeling aangemerkt wordt als een NIBM-ontwikkeling;

- de gestelde grenswaarden in bijlage 2 van de Wet luchtkwaliteit niet worden overschreden;
- projectsaldering wordt toegepast.

Voor zover de ruimtelijke ontwikkeling is opgenomen in het NSL of de ontwikkeling kan worden aangemerkt als NIBM-project is toetsing aan de normen van de Wet luchtkwaliteit niet nodig.

#### **7.4.2 Onderzoek**

#### *Beoordeling luchtkwaliteit*

In de 'Regeling niet in betekenende mate bijdrage (luchtkwaliteitseisen)' (Regeling NIBM) zijn voor verschillende functiecategorieën cijfermatige kwantificaties opgenomen, waarbij een ontwikkeling als een NIBM-project kan worden beschouwd. Deze categorieën betreffen landbouwinrichtingen, spoorwegemplacementen, kantoorlocaties, woningbouwlocaties en een combinatielocatie van woningbouw en kantoren.

In de regeling NIBM is aangegeven dat een woningbouwlocatie met maximaal 1.500 woningen aan één ontsluitingsweg is aan te merken als een ontwikkeling die NIBM bijdraagt aan de verslechtering van de luchtkwaliteit. Met dit bestemmingsplan wordt de realisatie van 36 nieuwe woningen mogelijk gemaakt. Daardoor is de voorgestelde ontwikkeling aan te merken als een ontwikkeling die NIBM bijdraagt aan de verslechtering van de luchtkwaliteit, waardoor toetsing aan de grenswaarden uit de Wet luchtkwaliteit niet nodig.

#### *Goede ruimtelijke ordening*

In het kader van een goede ruimtelijke ordening zijn de jaargemiddelde concentraties NO2, PM10 en PM2,5 in de omgeving van het plangebied inzichtelijk gemaakt. In deze tool is onder andere de Voorstraat opgenomen. In de volgende afbeelding zijn de concentraties NO2, PM10 en PM2,5 voor het peiljaar 2015 weergegeven. Deze concentraties zijn afkomstig uit de NSL-monitoringstool 2016.

*Afbeelding 7.1: Overzicht concentraties NO2, PM10 en PM2,5, peiljaar 2015 (NSL-monitoringstool 2016).*

Uit de voorgaande afbeelding blijkt dat in de omgeving van het plangebied de jaargemiddelde concentraties NO2, PM10 en PM2,5 respectievelijk maximaal 25 µg/m3 , 20 µg/m3 en 12 µg/m3 bedraagt. De jaargemiddelde grenswaarde voor NO2, PM10 (beide 40 µg/m3 ) en PM2,5 (25 µg/m3 ) wordt niet overschrijden. Het aantal overschrijdingsdagen van de 24 uurgemiddelde concentratie is maximaal 7, waardoor het maximum van 35 dagen niet wordt overschreden.

De trend is dat in de toekomst de emissies en de achtergrondconcentraties van deze stoffen zullen dalen, waardoor geen overschrijdingen van de grenswaarden zijn te verwachten.

#### **7.4.3 Conclusie**

In dit bestemmingsplan wordt de realisatie van maximaal 36 woningen mogelijk gemaakt. Deze ontwikkeling is aan te merken als een project dat NIBM bijdraagt aan de verslechtering van de luchtkwaliteit. Toetsing aan de grenswaarden van de Wet luchtkwaliteit is dan ook niet nodig. Geconcludeerd kan worden dat het aspect luchtkwaliteit geen belemmeringen oplevert voor de voorgenomen ontwikkelingen in dit bestemmingsplan (artikel 5.16, lid 1 aanhef en onder c Wm).

Daarnaast is in het kader van een goede ruimtelijke ordening ter plaatse van het plan de jaargemiddelde concentraties NO2, PM10 en PM2,5 bepaald. Deze waarden zijn veel lager dan de gestelde grenswaarden uit bijlage 2 van de Wet luchtkwaliteit. Vanwege de trend dat de emissies en achtergrondconcentraties zullen dalen worden er ook in de toekomst geen overschrijding verwacht.

# **7.5 Externe veiligheid**

### **7.5.1 Kader**

#### *Algemeen*

Externe veiligheid is de kans om te overlijden als rechtstreeks gevolg van een ongewoon voorval waarbij een gevaarlijke stof betrokken is. Beleid en regelgeving op dit gebied is gericht op het beperken en beheersen van risico's voor de omgeving vanwege:

- a. het gebruik, de opslag en de productie van gevaarlijke stoffen (inrichtingen);
- b. het transport van gevaarlijke stoffen over wegen, waterwegen en spoorwegen;
- c. het transport van gevaarlijke stoffen door buisleidingen.

Met betrekking tot risico's wordt onderscheid gemaakt in twee risicomaten: Het plaatsgebonden risico en het groepsrisico.

Het plaatsgebonden risico is gedefinieerd als het risico op een plaats buiten een risicobron, uitgedrukt als de kans per jaar dat een persoon die onafgebroken en onbeschermd op die plaats zou verblijven, overlijdt als rechtstreeks gevolg van een ongewoon voorval binnen die risicobron waarbij een gevaarlijke stof, gevaarlijke afvalstof of bestrijdingsmiddel betrokken is. Binnen de wet- en regelgeving zijn aan deze definitie grens- en richtwaarden opgehangen ten aanzien van kwetsbare en beperkt kwetsbare objecten.

Het groepsrisico is gedefinieerd als cumulatieve kansen per jaar dat ten minste 10, 100 of 1000 personen overlijden als rechtstreeks gevolg van hun aanwezigheid in het invloedsgebied van een risicobron en een ongewoon voorval binnen die risicobron waarbij een gevaarlijke stof, gevaarlijke afvalstof of bestrijdingsmiddel betrokken is. In wet- en regelgeving is aan het groepsrisico een oriënterende waarde toegekend als indicator voor de omvang van een ramp en een afwegingsproces gericht op zelfredzaamheid, beheersbaarheid, rampenbestrijding en resteffecten.

#### *Wet- en regelgeving*

De wet- en regelgeving op het gebied van externe veiligheid biedt geen absolute veiligheid. Een kleine kans op een zwaar ongeval met gevaarlijke stoffen wordt geacht tot het normaal maatschappelijk risico te behoren.

De regelgeving voor inrichtingen met (over het algemeen) grotere hoeveelheden gevaarlijke stoffen is samengebracht in het Besluit externe veiligheid inrichtingen (Bevi). In dit Besluit is aangegeven welke bedrijven bij het verlenen van een milieuvergunning of het nemen van een besluit op grond van de Wro nadere aandacht behoeven.

In andere regelgeving dan Bevi kunnen ook risiconormen of aan te houden effectafstanden zijn opgenomen ten aanzien van inrichtingen. Te denken valt aan het Vuurwerkbesluit en het Activiteitenbesluit5 ten aanzien van propaantanks, benzine- en aardgastankstations en gasdrukregelstations.

De regelgeving met betrekking tot het transport van gevaarlijke stoffen is neergelegd in het "Besluit transportroutes externe veiligheid" en de "Wet vervoer gevaarlijke stoffen".

 **5 Formeel: Besluit algemene regels voor inrichtingen milieubeheer (Barim)**

Externe veiligheid in relatie tot transport van gevaarlijke stoffen door buisleidingen is sinds 1 januari 2011 geregeld in het Besluit externe veiligheid buisleidingen (Bevb). Het Bevb regelt onder andere welke veiligheidsafstanden moeten worden aangehouden rond buisleidingen met gevaarlijke stoffen. De normstelling is in lijn met het Besluit externe veiligheid inrichtingen (Bevi). Daarmee zijn nieuwe kwetsbare objecten binnen de PR 10-6 contour niet toegestaan. Ook is vastgesteld dat wanneer binnen het invloedsgebied van een buisleiding een ruimtelijk besluit wordt genomen, de verantwoordingsplicht van toepassing is.

Het Bevb gaat uit van een belemmerde strook van 4 of 5 meter, afhankelijk van de werkdruk. Voor deze strook geldt een bouwverbod en een omgevingsvergunning voor het uitvoeren van werken, geen gebouwen zijnde, of van werkzaamheden.

Net als bij het Bevi worden de risicoafstanden en rekenmethodiek die volgen uit het Bevb opgenomen in een regeling, de Regeling externe veiligheid buisleidingen (Revb).

#### *Gemeentelijk beleid*

De gemeente Woerden heeft beleid opgesteld met betrekking tot de risico's als gevolg van transport van gevaarlijke stoffen per spoor. Deze notitie vormt de basis voor het voeren van een afwegingsproces ten aanzien van ruimtelijke plannen in de spoorzone in een strook van 200 meter ter weerszijden van de spoorbaan. Het onderhavige plangebied is niet in die zone gelegen.

#### **7.5.2 Onderzoek**

#### *Bedrijven – Besluit externe veiligheid inrichtingen (Bevi)*

Binnen de directe omgeving van het plangebied is een LPG-tankstation gevestigd, te weten op het adres Leidsestraatweg 132.Het invloedsgebied van dit tankstation is niet over de ontwikkellocatie gelegen, en vormt daarmee geen belemmering voor de ontwikkeling van het plan. Verder zijn in de directe omgeving van het plangebied geen bedrijven gevestigd die vallen onder het Besluit externe veiligheid inrichtingen (Bevi). Het plan staat risicovolle bedrijven niet toe.

#### *Bedrijven – Overige veiligheidswetgeving*

Er zijn in de directe omgeving geen bedrijven gevestigd met een overig veiligheidsrisico. Propaantanks zijn in het bedrijvenbestand van de Omgevingsdienst, in dit deel van de gemeente Woerden, niet bekend.

#### *Transport van gevaarlijke stoffen over weg, spoor en water*

Er moet rekening gehouden worden met het vervoer van gevaarlijke stoffen over de weg, het spoor en water. Wegen, spoorwegen en vaarwegen met structureel en grootschalig vervoer van gevaarlijke stoffen liggen niet in de buurt van het plan.

#### *Gemeentelijke routering*

Voor de gemeentelijke en provinciale wegen die aansluiten op de Rijksweg A12 is in de gemeente Woerden een routering voor gevaarlijke stoffen vastgesteld. Over de vastgestelde route mag uitsluitend bestemmingsverkeer rijden. De route loopt niet langs of door het plangebied.

Voor noodzakelijk transport ten behoeve van laden en/of lossen van gevaarlijke stoffen buiten de vastgestelde routes is een ontheffing nodig. Aan deze ontheffing kunnen voorwaarden worden verbonden om een veiligere leefomgeving te realiseren.

Er kan langs het plangebied wel transport van gevaarlijke stoffen plaatsvinden van de nietrouteplichtige stoffen (zoals benzine) en routeplichtige stoffen met ontheffing (zoals propaan), maar de frequentie is dermate laag dat daardoor geen risico's ontstaan die ruimtelijk relevant zijn.

### *Transport van gevaarlijke stoffen door buisleidingen*

Er moet rekening worden gehouden met transport van gevaarlijke stoffen door buisleidingen. Volgens de "provinciale risicokaart" liggen er in of nabij het plangebied geen buisleidingen voor transport van gevaarlijke stoffen. Het gasnet voor huishoudens en bedrijven valt niet binnen het kader van externe veiligheid.

#### *Elektromagnetische straling*

Er zijn in de omgeving geen hoogspanningslijnen aanwezig waarvan de indicatieve magneetveldzones tot het plangebied reiken.

Uit de gegevens op de website [www.antenneregister.nl](http://www.antenneregister.nl/) blijkt dat in de omgeving van het plangebied geen zendmasten aanwezig zijn die overschrijdingen van de geldende blootstellingslimieten voor elektrische en magnetische veldsterkten veroorzaken.

#### **7.5.3 Conclusie**

Het plan met betrekking tot de wijziging naar woonbestemming is niet in strijd met de wet- en regelgeving op het gebied van externe veiligheid.

#### **7.6 Kabels en leidingen**

#### **7.6.1 Kader**

#### *Rioolleidingen*

Leidingen die planologisch van belang zijn dienen te worden opgenomen in het bestemmingsplan. Grote rioolleidingen die door een plangebied lopen worden meegenomen in het bestemmingsplan.

#### *Drinkwatertransportleidingen*

In woongebieden liggen vaak meerdere transportleidingen die van groot belang zijn voor de drinkwatervoorzieningen van zo'n gebied. Als gevolg van het steeds intensiever gebruik van de openbare ruimte vormt de ligging van het transportnet een aandachtspunt bij diverse planvormingen voor infrastructuur, woningbouw, kantoorlocaties, etc. Om te voorkomen dat in een vrij laat stadium de aanwezigheid van de leidingen wordt geconstateerd, wordt preventief informeren als geschikt middel gezien. Om deze reden is het gewenst om de drinkwatertransportleidingen in het bestemmingsplan op te nemen.

#### *Gasleidingen*

In verband met eventuele (grond)werkzaamheden is het van belang de ligging van gasleidingen in bestemmingsplannen aan te geven. Daarnaast bevatten diverse gasleidingen een zone met bouwbeperkingen in verband met externe veiligheid.

#### **7.6.2 Onderzoek**

Uit een inventarisatie is gebleken dat er geen planologisch relevante leidingen met een dusdanig druk of omvang aanwezig zijn, dat er sprake is van een veiligheidsrisico, of waarbij het nodig is deze van een planologische regeling te voorzien.

#### **7.6.3 Conclusie**

Er zijn geen planologisch relevante leidingen in het plangebied aanwezig die van een beschermende regeling in het bestemmingsplan moeten worden voorzien.

# **7.7 Bodemkwaliteit**

#### **7.7.1 Kader**

#### *Bouwen*

De Woningwet is het wettelijke instrument voor een gemeente om te regelen dat bouwwerken alleen gebouwd worden op grond die daarvoor milieuhygiënisch geschikt is. De eisen die aan een bodemonderzoek ten behoeve van een omgevingsvergunning voor het bouwen gesteld worden zijn onder andere geregeld in de Wabo met de bijbehorende regelingen en de gemeentelijke bouwverordening. Een bodemonderzoek wordt altijd voorafgegaan door een (historisch) vooronderzoek, waarbij vastgesteld wordt wat er bekend is over het voormalige en het huidige bodemgebruik en welke bodemkwaliteit bekend is of verwacht mag worden. Op grond hiervan wordt o.a. vastgesteld wat de onderzoekshypothese is en hoe het onderzoek uitgevoerd dient te worden. Belangrijke informatiebronnen zijn: het provinciaal Bodemloket en het bodemloket van de Omgevingsdienst regio Utrecht.

#### *Functiewijziging*

Bij een wijziging van de bestemming of van de functie wordt een bodemonderzoek alleen noodzakelijk geacht wanneer deze wijziging tevens een gevoeligere bodemgebruiksvorm inhoudt (bijvoorbeeld van bedrijvigheid naar wonen).

#### *Besluit bodemkwaliteit*

Het Besluit bodemkwaliteit is sinds 1 januari 2008 van kracht. Dit Besluit stelt onder andere regels aan het toepassen van grond en bagger. Een gemeente kan ervoor kiezen om hiervoor het Generieke oftewel Landelijke Beleid te volgen (dat beschreven is in het Besluit) of om Gebiedsspecifiek Bodembeleid op te stellen. Kiest een gemeente voor het Generiek Beleid dan dient een zogenaamde bodemfunctieklassenkaart vastgesteld te worden door het college van burgemeester en wethouders, met uitzondering van de gebieden waar een bodemkwaliteitskaart voor geldt. Voor deze gebieden kan een gemeente er voor kiezen om gebruik te maken van overgangsrecht.

# **7.7.2 Onderzoek**

In het kader van de voorgenomen ontwikkeling is een verkennend bodemonderzoek uitgevoerd. De belangrijkste resultaten zijn hieronder beknopt weergegeven. De volledige rapportage6 is als bijlage 2 bij de toelichting van dit bestemmingsplan gevoegd.

Op basis van het uitgevoerde onderzoek en de analyseresultaten kan worden geconcludeerd dat in de bodem diverse metalen verhoogd ten aanzien van de achtergrondwaarde worden aangetroffen. In het grondwater worden geen verhoogde parameters aangetroffen. De locatie kan daarom niet als onverdacht worden beschouwd, de resultaten van het bodemonderzoek geven echter geen aanleiding om een nieuw onderzoek met een gewijzigde onderzoeksstrategie uit te voeren. Verhogingen ten opzichte van de achtergrondwaarde, respectievelijk de streefwaarde worden vaker aangetroffen tijdens bodemonderzoeken en geven geen bezwaar voor het geplande gebruik van de locatie. Op basis van dit bodemonderzoek zijn er geen belemmeringen met betrekking tot de geplande nieuwbouw.

 6 Terra Milieu, Verkennend bodemonderzoek [17-194], 6 juni 2017

#### **7.7.3 Conclusie**

Ten aanzien van het bovenstaande vormt het aspect bodem geen belemmering voor de realisatie van de maximaal 36 woningen.

### **7.8 Milieuzonering**

#### **7.8.1 Kader**

Een goede ruimtelijke ordening beoogt het voorkomen van voorzienbare hinder en gevaar door milieubelastende activiteiten. Door bij nieuwe ontwikkelingen voldoende afstand in acht te nemen tussen milieubelastende activiteiten (zoals bedrijven) en milieugevoelige functies (zoals woningen) worden hinder en gevaar voorkomen en wordt het bedrijven mogelijk gemaakt zich binnen aanvaardbare voorwaarden te vestigen.

Voor het bepalen van de aan te houden afstanden wordt getoetst aan de richtafstanden uit de VNGhandreiking 'Bedrijven en milieuzonering' (editie 2009).

#### *VNG handreiking 'Bedrijven en milieuzonering'*

De Vereniging van Nederlandse Gemeenten doet in de publicatie 'Bedrijven en milieuzonering' (editie 2009), een handreiking ten behoeve van de afstemming tussen ruimtelijke ordening en milieu op lokaal niveau. Milieuzonering zorgt ervoor dat nieuwe woningen op een verantwoorde afstand van bedrijven gesitueerd worden en dat nieuwe bedrijven een passende locatie ten opzichte van woningen krijgen. De richtafstanden hebben betrekking op de aspecten geur, stof, geluid en gevaar. De publicatie heeft bedrijven ingedeeld in categorieën met bijbehorende gewenste afstand tot milieugevoelige functies.

De afstanden worden gemeten tussen enerzijds de bestemmingsgrens van de bedrijven en anderzijds de gevel van een woning. De adviesafstanden hangen samen met gebiedskenmerken. De meest voorkomende categorieën met bijbehorende gewenste afstand tot milieugevoelige functies in een rustige woonwijk (rustig buitengebied) zijn weergegeven in de volgende tabel.

| Milieucategorie | Minimale afstand |
|-----------------|------------------|
| 1               | 10 meter         |
| 2               | 30 meter         |
| 3.1             | 50 meter         |
| 3.2             | 100 meter        |
| 4.1             | 200 meter        |
| 4.2             | 300 meter        |

*Tabel 7.1: Minimale afstand per categorie, situatie rustige woonwijk*

Naast het omgevingstype rustige woonwijk (rustig buitengebied) kent de VNG-handreiking ook het omgevingstype gemengd gebied. Wanneer sprake is van omgevingstype gemengd gebied kunnen de richtafstanden tussen milieubelastende en milieugevoelige functies, voor met name het aspect geluid, met één afstandsstap verlaagd worden, zonder dat dit ten koste gaat van het woon- en leefklimaat. Het aspect geluid is veelal het maatgevende aspect. Een gemengd gebied is een gebied met een variatie aan functies; direct naast woningen komen andere functies voor zoals winkels, horeca en kleine bedrijven. Gebieden die direct langs de hoofdinfrastructuur liggen behoren ook tot het omgevingstype gemengd gebied. Gezien de aanwezige functiemenging of de ligging nabij drukke wegen kent het gemengd gebied al een hogere milieubelasting, dat rechtvaardigt het verlagen van de richtafstanden met één stap. De richtafstand van 30 meter voor een bedrijf in milieucategorie 2 kan dan bijvoorbeeld worden verkleind tot 10 meter en de richtafstand van 100 meter voor een bedrijf in milieucategorie 3.2 kan verlaagd worden tot 50 meter.

#### **7.8.2 Onderzoek**

De nieuwe woningen worden gerealiseerd in een gebied dat is aan te merken als een rustige woonwijk. Daardoor zijn de genoemde richtafstanden uit de VNG-handreiking van toepassing.

In de omgeving van het plangebied van dit bestemmingsplan zijn hoofdzakelijk woonfuncties aanwezig. Direct ten westen van het plangebied is een basisschool en een onverlicht verhard trapveldje aanwezig.

Op ongeveer 50 meter ten westen van het plangebied is een basisschool gelegen. Een basisschool is aan te merken als een inrichting met milieucategorie 2, waardoor een richtafstand geldt van 30 meter. Omdat deze afstand wordt gerespecteerd zijn er geen belemmeringen te verwachten van de basisschool.

Voor een onverlicht verhard trapveldje zijn in de VNG-handreiking geen richtafstanden opgenomen. Het bouwvlak waarbinnen de nieuwe woningen worden gerealiseerd is op een afstand van 5 meter van het trapveldje gesitueerd. Het is aannemelijk dat de nieuwe woningen niet direct op westgrens van het bouwvlak worden gerealiseerd. Om die reden is het aannemelijk dat het trapveldje geen belemmeringen oplevert en zodoende sprake is van een goed woon- en leefklimaat.

#### **7.8.2 Conclusie**

De nieuwe woningen worden niet gerealiseerd binnen de VNG-richtafstand van de basisschool, waardoor deze school geen belemmering oplevert. In de VNG-handreiking zijn voor een onverlicht verhard trapveldje geen richtafstanden beschikbaar, waardoor dit veldje eveneens geen belemmering oplevert voor de nieuwe woningen.

Geconcludeerd wordt het aspect milieuzonering geen belemmering oplevert en zodoende ter plaatse van de nieuwe woningen sprake is van een goed woon- en leefklimaat.

# **8 Water**

# **8.1 Kader**

### *Nationaal Waterplan*

De waterplannen geven het landelijke, respectievelijk regionale (strategische) waterbeleid weer. Voor het rijk is dit vastgelegd in het Nationaal Waterplan (NWP). Het NWP geeft de hoofdlijnen, principes en richting van het nationale waterbeleid. Het Nationaal Waterplan 2016-2021 is de opvolger van het Nationaal Waterplan 2009-2015 en vervangt dit plan én de partiële herzieningen hiervan. Het NWP is op 10 december 2015 door de minister van Infrastructuur en Milieu en de staatssecretaris van Economische Zaken vastgesteld.

Op basis van de Waterwet is het Nationaal Waterplan voor de ruimtelijke aspecten tevens een structuurvisie. Het NWP is zelfbindend voor het Rijk. Het Rijk is in Nederland verantwoordelijk voor het hoofd- watersysteem. In het Nationaal Waterplan legt het Rijk onder meer de strategische doelen voor het waterbeheer vast.

Het kabinet speelt proactief in op de verwachte klimaatveranderingen op lange termijn, om overstromingen te voorkomen. Binnen de planperiode gaan realistische maatregelen in uitvoering die een antwoord bieden op de opgaven voor de korte termijn en voldoende mogelijkheden openlaten om op langere termijn verdere stappen te zetten. Het kabinet sluit daarmee aan bij de resultaten van het Deltaprogramma. Met deze handelwijze is Nederland koploper en toonaangevend voorbeeld in de wereld. Met dit Nationaal Waterplan voldoet Nederland aan de Europese eisen die voortvloeien uit de Kaderrichtlijn Water (KRW), de Richtlijn Overstromingrisico`s (ROR) en de Kaderrichtlijn Mariene Strategie (KRM). Vanuit de verantwoordelijkheid voor het watersysteem verankert het Rijk de volgende principes:

- integraal waterbeheer: het kabinet houdt vast aan een integrale aanpak van de wateropgaven, door opgaven op het gebied van waterkwantiteit (waterveiligheid en wateroverlast), waterkwaliteit en gebruik van (zoet)water in natte en droge situaties in samenhang te beschouwen;
- afwenteling voorkomen: het kabinet wil voorkomen dat waterkwantiteits- en waterkwaliteitsproblemen worden afgewenteld in de ruimte en de tijd, zoals het afwentelen van bovenstrooms veroorzaakte waterkwaliteitsproblemen op benedenstrooms gelegen wateren. Om afwenteling te voorkomen, maken beheerders onderling afspraken over acceptabele hoeveelheden en de kwaliteit van het te ontvangen water. Om afwenteling te voorkomen gelden ook de tritsen vasthouden-bergen-afvoeren en schoonhouden-scheiden-schoonmaken;
- ruimte en water verbinden: bij de aanpak van wateropgaven en de uitvoering van maatregelen vindt vooraf afstemming plaats met de andere relevante ruimtelijke opgaven en maatregelen in het gebied. Het doel is dat de scope, programmering en financiering zo veel mogelijk op elkaar aansluiten of elkaar versterken. Met deze aanpak is het vaak mogelijk het waterbeheer te verbeteren en tegelijk de economie en de leefomgeving te versterken tegen lagere kosten.

#### *Waterwet*

De Waterwet regelt het beheer van de waterkeringen, het oppervlaktewater en het grondwater, verbetert de samenhang tussen waterbeleid en ruimtelijke ordening en zorgt voor een eenduidige bestuurlijke procedure en daarbij behorende rechtsbescherming voor besluiten. De Waterwet dient als paraplu om de Kaderrichtlijn Water (KRW) te implementeren en geeft ruimte voor implementatie van toekomstige Europese richtlijnen.

De waterschappen hebben een bevoegdheid voor het verlenen van vergunningen voor grondwateronttrekkingen, bemalingen en infiltraties, met uitzondering van onttrekkingen voor drinkwater, koude en warmteopslag en grote industriële onttrekkingen van meer dan 150.000 m3/jaar. Gemeenten hebben verdergaande taken en bevoegdheden in het kader van de zorgplicht voor het inzamelen van afvalwater in de riolering en voor hemelwater en grondwater.

#### *Nationaal Bestuursakkoord Water*

In het Nationaal Bestuursakkoord Water (NBW) is het kabinetsstandpunt over het waterbeleid in de 21e eeuw vastgelegd. De hoofddoelstellingen zijn: het waarborgen van het veiligheidsniveau bij overstromingen en het verminderen van wateroverlast. Daarbij wordt de voorkeur gegeven aan ruimtelijke maatregelen boven technische maatregelen.

In het NBW is ook de watertoets als procesinstrument opgenomen. De watertoets is het proces van vroegtijdig informeren, adviseren en beoordelen van waterhuishoudkundige aspecten in ruimtelijke plannen en besluiten. Het doel van dit instrument is waarborgen dat de waterhuishoudkundige doelstellingen expliciet in beschouwing worden genomen als het gaat om waterhuishoudkundige relevante ruimtelijke plannen en besluiten. Uitvoering van de watertoets betekent in feite dat de gemeente en het waterschap samenwerken bij het uitwerken van ruimtelijke plannen, zodat problemen (bijvoorbeeld wateroverlast of verdroging) in het gebied zelf en de omgeving worden voorkomen. De watertoets is sinds 2003 verankerd in de wetgeving en hiermee verplicht voor alle ruimtelijke plannen en besluiten.

#### *Waterhuishouding*

In oktober 2001 is de "Handreiking Watertoets 1" uitgekomen. Hierin werd de basis gelegd voor een duidelijke waterparagraaf in ruimtelijke plannen. Eind 2003 is de "Handreiking Watertoets 2; samenwerken aan water in ruimtelijke plannen" verschenen, die de eerste handreiking volledig vervangt. In deze tweede handreiking is per type plan een concrete uitwerking van de watertoets vermeld. Voor bestemmingsplannen geldt het volgende.

Vanuit het oogpunt van toelatingsplanologie (de benadering die inmiddels in het nieuwe nationale ruimtelijke beleid is losgelaten maar nog wel als uitgangspunt voor de handreiking geldt) bepaalt het bestemmingsplan welke ruimtelijke ontwikkelingen mogelijk zijn en welke niet. Het plan geeft de ruimtelijke en functionele randvoorwaarden en mogelijkheden. Om de gewenste ontwikkelingen ook daadwerkelijk te realiseren is vroegtijdig overleg tussen de initiatiefnemer en de betrokken waterbeheerder(s) noodzakelijk. Het doel hiervan is tijdig inzicht te krijgen in de mogelijke negatieve effecten van plannen en besluiten op de waterhuishouding, maatregelen op te zetten om deze negatieve effecten te voorkomen en mogelijke kansen voor het watersysteem te benutten.

Het bestaande nationale, provinciale en gemeentelijke beleid met betrekking tot de waterhuishouding dient altijd als uitgangspunt. Het bestemmingsplan mag geen slechtere waterhuishoudkundige situatie creëren dan in dat beleid is vastgelegd. In het onderliggende bestemmingsplan worden (vooralsnog) geen ontwikkelingen mogelijk gemaakt die van invloed zijn op de waterhuishouding in het gebied.

Met de wettelijke verankering van de watertoets in het Bro worden initiatiefnemers van ruimtelijke ontwikkelingen verplicht "een beschrijving van de wijze waarop rekening is gehouden met de gevolgen van het plan voor de waterhuishouding" op te nemen in de toelichting van onder meer streekplannen en bestemmingsplannen.

#### **8.2 Onderzoek**

Allereerst wordt hierna een korte beschrijving gegeven van het plangebied in de huidige situatie, alsmede een beschrijving van het plan. Vervolgens is het plan inhoudelijk getoetst aan verschillende 'waterthema's'. Toetsing aan deze thema's levert de watertoets op.

#### **Huidige situatie en plan**

Het plangebied is gelegen in het bebouwde gebied van de kern Woerden. Het plangebied is in de huidige situatie deels verhard en deels onverhard. De bebouwing in het plangebied is reeds gesloopt en zal worden vervangen door woningen.

#### *Waterkwantiteit*

Bouwplannen dienen volgens het beleid van het hoogheemraadschap waterneutraal te zijn. Dit houdt in dat de ontwikkelingen geen negatieve gevolgen mogen hebben voor zowel de waterkwaliteit als de waterkwantiteit. Met voorgenomen ontwikkeling blijft het verharde oppervlakte nagenoeg gelijk of neemt het zelfs af ten opzichte van de voorafgaande situatie (aanwezigheid school). Zodoende leidt de planontwikkeling niet tot negatieve gevolgen voor de waterkwantiteit.

#### *Waterkwaliteit*

Bij afkoppelen moet beoordeeld worden of het afstromend hemelwater van verharde terrein- en dakoppervlakken geen nadelige gevolgen heeft voor de huidige waterkwaliteit. Eventueel moeten aanvullende (rand)voorzieningen worden aangebracht alvorens hemelwater wordt geloosd op oppervlaktewater.

Voorliggend plan heeft geen effect op de waterkwaliteit omdat door middel van het toepassen van niet-uitloogbare bouwmaterialen bij de nieuwbouw, voorkomen wordt dat het hemelwater wordt vervuild. In verband hiermee worden geen (sterk) uitloogbare materialen zoals koper, lood, zink of teerhoudende dakbedekking gebruikt op delen die met hemelwater in contact komen, zoals de dakbedekking, goten en pijpen of wordt voorkomen worden dat deze materialen kunnen uitlogen (bijvoorbeeld door het coaten van loodslabben).

#### *Grondwaterbeschermingsgebied*

Het plangebied is gelegen in een grondwaterbeschermingsgebied. In dit gebied wordt het grondwater extra beschermd in verband met de nabijgelegen drinkwaterwinningslocatie. Voor het brengen van water in de bodem of het maken van boorputten geldt een meldingsplicht bij de provincie Utrecht. Een beschermende aanduiding 'milieuzone – grondwaterbeschermingsgebied' is opgenomen ter bescherming van het grondwaterbeschermingsgebied.

#### *Waterberging*

In de voormalige situatie was het plangebied grotendeels verhard. Voorliggende ontwikkeling voorziet een afname van het verharde oppervlak ten opzichte van de voormalige situatie waar nog bebouwing aanwezig was. Zodoende wordt voldaan aan de waterbergingseis.

#### *Riolering*

Het hemelwater wordt naar het oppervlaktewater afgevoerd.

#### *Beheer en onderhoud*

Het beheer en onderhoud van het inzamelings- en transportstelsel van afvalwater, kortom de riolering, ligt bij de gemeente. Het Waterschap is verantwoordelijk voor de zuivering van het aangeleverde afvalwater.

# **8.3 Conclusie**

In het bestemmingsplan is afdoende rekening gehouden met de wateropgave. De waterparagraaf leidt niet tot een belemmering voor het plan. Het watertoetsproces voor het project Jan Steenstraat is op 17 mei 2017 digitaal doorlopen via www.dewatertoets.nl. HDSR is via deze weg door de initiatiefnemer van de ruimtelijke ontwikkeling op de hoogte gebracht van de plannen.

Uit de digitale analyse blijkt dat er geen grote waterbelangen zijn. De ruimtelijke ontwikkeling voldoet aan de belangrijkste minimale voorwaarde: "het standstill beginsel". Dit beginsel houdt in dat door het plan geen verslechtering van de waterhuishouding ontstaat. Het Hoogheemraadschap adviseert positief over het ruimtelijk plan.

In het kader van voorliggend bestemmingsplan is door de gemeente Woerden contact opgenomen met het Hoogheemraadschap De Stichtse Rijnlanden (HDSR). Het concept-ontwerpbestemmingsplan is ter advisering voorgelegd aan de HDSR. Zij hebben aangegeven geen opmerkingen te hebben op de waterparagraaf.

# **9 Ecologie**

#### **9.1 Kader**

Op 1 januari 2017 is de Wet natuurbescherming (Wnb) in werking getreden, met wetgeving ten aanzien van soorten en Natura 2000-gebieden. Deze wet vervangt drie oude wetten: de Natuurbeschermingswet 1998 (gebiedsbescherming: Natura 2000), de Flora- en faunawet (soortenbescherming) en de Boswet (kapvergunningen). Daarnaast hebben provincies eigen beleid ten aanzien van het Natuurnetwerk Nederland (NNN; de voormalige Ecologische Hoofdstructuur of EHS) en overige natuurwaarden buiten het NNN.

#### **9.1.1 Wnb: soorten**

Voor ruimtelijke ingrepen die resulteren in overtreding van één of meer artikelen van de Wnb moet ontheffing worden aangevraagd. Voor een aantal soorten geldt daarenboven het beschermingsregime van de Europese Vogel- en Habitatrichtlijn. Voor werkzaamheden die uit een bestemmingsplan voortvloeien dient voor de start van die werkzaamheden ontheffing te worden aangevraagd indien beschermde soorten voorkomen. Bij de vaststelling van het plan dient duidelijk te zijn of en in hoeverre een ontheffing kan worden verkregen.

Voor alle in de wet genoemde diersoorten (inclusief vogels) geldt dat het verboden is individuen van deze soorten (opzettelijk) te doden of te vangen. Bovendien is het verboden nesten (en eieren) en (vaste) voortplantingsplaatsen of rustplaatsen van dieren opzettelijk te beschadigen of te vernielen dan wel weg te nemen. Voor de in de wet genoemde plantensoorten geldt dat het verboden is exemplaren in hun natuurlijke verspreidingsgebied opzettelijk te plukken en te verzamelen, af te snijden, te ontwortelen of te vernielen. In de Wnb worden drie beschermingsregimes onderscheiden voor beschermde soorten. Voor de eerste twee regimes gelden aanvullende verbodsbepalingen.

- 1. Het beschermingsregime Vogelrichtlijn (Vrl), dat van toepassing is op van nature in Nederland in het wild levende vogels van soorten als bedoeld in artikel 1 van de Vrl. Met betrekking tot deze vogelsoorten geldt dat het - aanvullend aan de bovengenoemde verbodsbepalingen - verboden is vogels opzettelijk te storen, behalve als de storing niet van wezenlijke invloed is op de staat van instandhouding van de desbetreffende vogelsoort. Ruimtelijke inrichting of ontwikkeling en dwingende redenen van groot openbaar belang zijn geen reden om ontheffing te verlenen. Ontheffing is uitsluitend toegestaan op basis van de ontheffingsgronden die in de Vrl zijn genoemd. Overigens is het, indien geen ontheffing nodig is, volgens de huidige interpretatie van de wet wel verplicht rekening te houden met het broedseizoen van vogels. Voor sommige vogelsoorten met vaste verblijfplaatsen geldt dat deze vaste verblijfplaatsen en het essentiële leefgebied jaarrond beschermd zijn.
- 2. Het beschermingsregime Habitatrichtlijn (Hrl), dat van toepassing is op soorten van bijlage IV bij de Hrl, bijlage I en II bij het Verdrag van Bern en bijlage I bij het Verdrag van Bonn. Met betrekking tot deze soorten is het - aanvullend aan de bovengenoemde verbodsbepalingen verboden dieren opzettelijk te verstoren. Ontheffing wordt voor ruimtelijke inrichting of ontwikkeling alleen verleend indien:
	- ✓ er geen andere bevredigende oplossing is, en
	- ✓ geen afbreuk wordt gedaan aan de gunstige staat van instandhouding van de soort, en
- ✓ sprake is van één van de volgende (bij ruimtelijke ontwikkeling relevante) belangen:
	- de bescherming van wilde flora en fauna of natuurlijke habitats, of
	- de volksgezondheid, de openbare veiligheid of andere dwingende redenen van groot openbaar belang, met inbegrip van redenen van sociale of economische aard en voor het milieu wezenlijk gunstige effecten.
- 3. Het beschermingsregime Andere Soorten, dat van toepassing is op soorten van de bijlage behorende bij artikel 3.10 van de Wnb. Ontheffing is alleen mogelijk indien:
	- ✓ er geen andere bevredigende oplossing is, en
	- ✓ indien geen afbreuk wordt gedaan aan de gunstige staat van instandhouding van de soort.

Er is echter geen ontheffing nodig indien gewerkt wordt volgens een geldige gedragscode die van toepassing is op de betreffende soort(en). Vaak is daarnaast ecologische begeleiding en een ecologisch werkprotocol nodig bij de uitvoering van werkzaamheden.

De provincies kunnen voor het beschermingsregime Andere Soorten een algemene vrijstelling verlenen voor onder meer ruimtelijke inrichting of ontwikkeling van gebieden. In de gemeente Woerden is de provincie Utrecht het bevoegd gezag voor de Wnb. De provincie Utrecht handhaaft in haar Verordening uitvoering Wet natuurbescherming Zuid-Holland (die per 1 januari 2017 in werking is getreden) de vrijstelling voor onder meer ruimtelijke inrichting of ontwikkeling van gebieden voor de soorten die vielen onder de vrijstelling in de Flora- en faunawet voor algemeen voorkomende soorten (Ffwet - tabel 1 AMvB art. 75). Alleen voor de soorten molmuis, ondergrondse woelmuis en tweekleurige bosspitsmuis is deze vrijstelling komen te vervallen, omdat blijkt dat deze soorten niet of nauwelijks voorkomen in Zuid-Holland zodat een provinciale vrijstelling voor die soorten niet opportuun is.

Indien nesten, (vaste) voortplantingsplaatsen of rustplaatsen van soorten niet (kunnen) worden ontzien, is ontheffing noodzakelijk. Ontheffing is niet benodigd indien de functionaliteit van de nesten, (vaste) voortplantingsplaatsen of rustplaatsen gegarandeerd wordt (het beschadigen en vernielen wordt voorkomen door maatregelen of er zijn voldoende alternatieven).

Ten slotte is altijd de algemene zorgplicht van toepassing, die inhoudt dat een ieder voldoende zorg in acht neemt voor alle inheemse dieren en planten en hun directe leefomgeving (artikel 1.11 van de Wnb). Concreet betekent dit dat bij ruimtelijke ontwikkeling gezorgd moet worden dat dieren niet gedood worden en dat planten verplant worden. Ook dient gelet te worden op bijvoorbeeld de voortplantingsperiode van amfibieën en de zoogperiode van zoogdieren.

#### **9.1.2 Wnb: Natura 2000**

De Wnb ziet op de bescherming van Natura 2000-gebieden (Vrl- en Hrl-gebieden). Voor ieder Natura 2000-gebied zijn instandhoudingsdoelstellingen opgesteld voor één of meerdere soorten en/of habitats. Voor ruimtelijke ontwikkelingen binnen de Natura 2000-gebieden en tevens voor ontwikkelingen daarbuiten die van invloed kunnen zijn (door 'externe werking') op die beschermde natuurgebieden, gelden (strenge) restricties. Voor activiteiten of projecten die schadelijk zijn voor de beschermde natuur geldt een vergunningplicht. Middels een 'habitattoets' dient te worden onderzocht of een activiteit (significante) negatieve effecten op de instandhoudingsdoelstellingen voor Natura 2000-gebieden veroorzaakt. De uitkomsten van de habitattoets dienen te worden beoordeeld door het bevoegd gezag.

#### **9.1.3 Natuurnetwerk Nederland en overige beschermde natuurgebieden**

#### *Natuurnetwerk Nederland*

Het Natuurnetwerk Nederland (NNN) is het Nederlands netwerk van bestaande en nieuw aan te leggen natuurgebieden. Het netwerk moet natuurgebieden beter verbinden met elkaar en met het omringende agrarisch gebied. Het doel van het NNN is de instandhouding en ontwikkeling van natuurgebieden om daarmee een groot aantal soorten en ecosystemen te laten voortbestaan. Sinds 2014 zijn de provincies het eerste verantwoordelijke bevoegde gezag voor het NNN (daarvoor was dat de rijksoverheid). De provincie Utrecht heeft in de Provinciale Ruimtelijke Verordening (Herijking 2016) regelgeving vastgelegd ten aanzien van het NNN.

#### *Gebiedsbescherming Groene Contour*

In de Provinciale Ruimtelijke Structuurvisie 2013-2028 (Herijking 2016) heeft de provincie Utrecht delen van het landelijk gebied aangewezen als 'Groene contour'. Hier houdt de provincie de mogelijkheid open nieuwe natuur te ontwikkelen die deel gaat uitmaken van het NNN. In deze gebieden liggen kansen voor het realiseren van duurzame ecologische kwaliteiten, die het functioneren van het NNN kunnen versterken. De gebieden maken geen deel uit van het NNN, omdat er geen overheidsmiddelen beschikbaar zijn om de nieuwe natuur in deze gebieden binnen afzienbare tijd te realiseren. Binnen deze gebieden zijn onomkeerbare ingrepen en processen die de ambitie om natuur te ontwikkelen onmogelijk maken niet toegestaan, tenzij deze ingrepen voortkomen uit een groot openbaar belang en alternatieven ontbreken. Compensatie van het verlies aan mogelijkheden om natuur te ontwikkelen is daarbij een voorwaarde.

#### *Beschermde leefgebieden*

Zowel binnen als buiten het NNN komen plant- en diersoorten voor die in hun duurzaam voortbestaan bedreigd worden. De provincie Utrecht wil de biologische diversiteit behouden en waar mogelijk vergroten. In de Provinciale Ruimtelijke Structuurvisie 2013-2028 (Herijking 2016) richt de provincie haar beleid voor de bescherming van leefgebieden op weidevogels en zogenaamde 'waterparels'. De provincie vraagt gemeenten aandacht voor het voorkomen of aanpassen van ruimtelijke ontwikkelingen die hierop van invloed zijn. In de Natuurvisie heeft de provincie Utrecht uitgewerkt welke bedreigde soorten in Utrecht prioriteit moeten krijgen en op welke manier de leefgebieden een impuls en bescherming moeten krijgen. Waar bedreigde soorten uitsluitend duurzaam in stand gehouden kunnen worden door ruimtelijke bescherming zal de provincie gebruik maken van de mogelijkheid bijzondere natuurgebieden toe te voegen en hiervoor indien nodig nadere regels te stellen. Dit zal verlopen via de nog op te stellen Omgevingsvisie.

# **9.2 Onderzoek**

#### **9.2.1 Soortenbescherming**

In het kader van dit bestemmingsplan is door het Natuur-Wetenschappelijk Centrum (NWC) een ecologische quickscan verricht7 , waarvan de rapportage is opgenomen als bijlage 3 bij deze toelichting. Uit de quickscan blijkt het volgende.

In het huidige plangebied zijn de gebouwen gesloopt en is er sprake van een braakliggend terrein. Het plangebied ligt binnen de bebouwde kom op voldoende afstand van beschermde natuurgebieden en het Natuurnetwerk Nederland (NNN).

 7 Natuur-Wetenschappelijk Centrum, Quickscan flora en fauna op twee locaties in Woerden en Harmelen [P17-081/W1309], juni 2017

Tijdens de quickscan zijn in het struikgewas aan de noordzijde van het plangebied huismussen waargenomen (2 paren en een jong). Dit betekent dat dit struikgewas onderdeel is van de functionele leefomgeving van deze vogelsoort met een vaste, jaarrond beschermde verblijfplaats. Indien het struikgewas aangetast zal worden als gevolg van de voorgenomen plannen, dient bepaald te worden welke functie het plangebied precies vervult voor de Huismus. Aanvullend veldonderzoek8 is hiervoor in de periode van 3 mei tot 20 juni 2017 uitgevoerd. De rapportage van dit onderzoek is opgenomen als bijlage 4 bij deze toelichting. Omdat er alleen gedurende het eerste veldbezoek exemplaren van de Huismus zijn waargenomen binnen het plangebied, en niet tijdens de overige drie veldbezoeken, kan gesteld worden dat het plangebied niet van belang is als vaste verblijfplaats of (onderdeel van) de functionele leefomgeving van de Huismus. Om deze reden bestaan er binnen het plangebied, ten aanzien van deze soort, geen verdere verplichtingen vanuit de Wet natuurbescherming.

Het plangebied is voorts niet van belang als vaste verblijfplaats, vliegroute of foerageergebied van vleermuizen en vormt geen geschikte biotoop voor beschermde amfibieën, reptielen en grondgebonden zoogdieren. Er zijn geen exemplaren of sporen van beschermde soorten van overige soortgroepen (vissen, watergebonden ongewervelden en vaatplanten) aangetroffen. Tot slot zijn geen broedgevallen van vogels aangetroffen in het plangebied.

Aan de oostzijde van het plangebied is een zomereik (kroondoorsnede 18 m, hoogte 18 – 24 m) aanwezig die is geclassificeerd als 'waardevol'. Deze boom zal behouden blijven en wordt in het bouwplan ingepast. Hiervoor is in het bestemmingsplan een beschermende regeling opgenomen.

#### **9.2.2 Natura 2000**

Het plangebied is niet gelegen in of nabij een Natura 2000-gebied. Gezien de afstand tot Natura 2000 gebieden en de aard en schaal van het plan, treden geen nadelige effecten op. Er zijn derhalve geen verplichtingen vanuit de Wnb ten aanzien van Natura 2000. Een nader onderzoek naar stikstof en overige gebiedsbeschermingsaspecten wordt dan ook niet zinvol geacht.

#### **9.2.3 Natuurnetwerk Nederland en overige beschermde natuurgebieden**

Het plangebied (gelegen in de bebouwde kom) is niet gelegen in en grenst niet aan het Natuurnetwerk Nederland (NNN), de Groene Contour en/of door de provincie Utrecht beschermde leefgebieden. Verplichtingen zijn niet aan de orde.

# **9.3 Conclusie**

Wat betreft gebiedsbescherming ligt het plangebied op voldoende afstand van beschermde natuurgebieden en het Natuurnetwerk Nederland. Met betrekking tot soortenbescherming zijn tijdens een quickscan huismussen waargenomen. Aanvullend onderzoek moet aantonen welke functie het plangebied vervult voor de huismus. Dit onderzoek wordt momenteel uitgevoerd. De onderzoeksresultaten worden zodra deze beschikbaar zijn in dit bestemmingsplan opgenomen. Overige belemmeringen met betrekking tot ecologie zijn niet aanwezig binnen het plangebied.

<sup>8</sup> Natuur-Wetenschappelijk Centrum, Aanvullend onderzoek huismussen Jan Steenstraat Woerden, [P17-102/W1329], juli 2017

# **10 Duurzaamheid**

# **10.1 Kader**

#### *Nationaal milieubeleidsplan "Een wereld en een wil, werken aan duurzaamheid" (NMP4)*

In het nationaal milieubeleidsplan is de beleidshorizon tot in het jaar 2030 gelegd. Hierbij wordt gekeken naar de wereldwijde dimensies van het vraagstuk. De nota wil duidelijk maken dat de opgenomen ambities met een goed georganiseerde aanpak gerealiseerd kunnen worden zonder dat dit leidt tot maatschappelijk onacceptabele uitkomsten.

Het doel van het milieubeleid is een bijdrage leveren aan een gezond en veilig leven, in een aantrekkelijke leefomgeving, te midden van een vitale natuur, zonder de mondiale biodiversiteit aan te tasten dan wel natuurlijke hulpbronnen uit putten, hier en nu en elders en later.

Met een aantrekkelijke leefomgeving en te midden van een vitale natuur wordt het volgende bedoeld. De dagelijkse leefomgeving wordt ervaren als schoon en aantrekkelijk. De kwaliteit van de lucht, de bodem en het water, alsmede de algemene milieukwaliteit is passend voor de functie van een gebied.

De kwaliteit van de bodem, het water en de lucht is zodanig dat deze geen belemmering vormt voor de natuurdoelen binnen de ecologische hoofdstructuur. Ook de beschikbaarheid van water is geen belemmering voor de ontwikkeling van deze natuur. De kwaliteit van het landelijk gebied en de daar aanwezige natuur is hoog. Er is sprake van behoud en duurzaam gebruik van biodiversiteit en bodemvruchtbaarheid, mede met het oog op de voedselproductie. Naast milieukwaliteitscondities zijn voor het realiseren van de natuurdoeltypen ruimtelijke condities essentieel. De nauwe verwevenheid tussen de ecologische, de sociale en de economische dimensie van duurzame ontwikkeling vraagt om een integrale afweging en om integraal beleid.

# *Bouwbesluit*

De wettelijke eisen aan nieuwbouw van woningen staan in het bouwbesluit. De volgende eisen worden gesteld bij nieuwbouw en/of verbouwingen:

- 1. Een minimale isolatiewaarde van Rc=3,5 voor dichte uitwendige scheidingsconstructies;
- 2. Een maximale U-waarde van 1,65 voor ramen (glas en kozijn) en deuren;
- 3. Een minimale EPC van 0,4 (geldend vanaf 1 januari 2015. De EPC dient berekent te worden middels de EPG methodiek;
- 4. Milieuprestatie Gebouw (MPG).

#### *Milieuprestatie Gebouw (MPG):*

In 2013 geldt vanuit het Bouwbesluit de verplichting om bij de aanvraag omgevingsvergunning Bouwen een berekening aan te leveren van de Milieuprestatie van een gebouw. De verplichting geldt voor alle woningen, woongebouwen en kantoorgebouwen met nevenfuncties groter dan 100 m2 . De initiatiefnemer kan op twee manieren aantonen te voldoen aan het Bouwbesluit:

- zelf documenten aanleveren waarmee aangetoond wordt dat voldaan is aan het Bouwbesluit;
- het aanleveren van een SBK-bewijs MPG, hetgeen voldoende bewijs is dat voldaan is aan het Bouwbesluit

Stichting Bouwkwaliteit (SBK) geeft op de website [www.milieuprestatiebewijs.nl](http://www.milieuprestatiebewijs.nl/) informatie over het aanvragen van een SBK-bewijs. Voor het aanvragen moet een berekening worden aangeleverd, voor maken van een berekening is een gratis licentie beschikbaar bij de Omgevingsdienst voor de software van GPR Gebouw.

#### *Provinciale ruimtelijke verordening*

De provinciale ruimtelijke verordening stelt als eis aan ruimtelijke plannen (bestemmingsplan, beheersverordening, Wabo uitgebreid, projectafwijkingsbesluit) dat binnen het stedelijk gebied (ligging zie kaart prov. verordening):

*art. 3.1 lid 3; De toelichting op het ruimtelijk plan bevat een beschrijving van de wijze waarop rekening is gehouden met energiebesparing en het toepassen van duurzame energiebronnen.*

Dit betekent dat bij een ruimtelijke onderbouwing of bestemmingsplan in het stedelijk gebied, de eis: het inzichtelijk maken van hoe wordt omgegaan met energiebesparing en duurzame energiebronnen, dient te worden opgenomen.

#### **10.2 Woerdense situatie**

#### *Energie Klimaatsbeleidsplan, gemeente Woerden*

In het energie- en klimaatbeleidsplan van de gemeente Woerden is de ambitie opgenomen te streven naar een verscherping van 10% voor de dan geldende EPC-norm. Per 1 januari 2015 geldt de strenge norm van 0,4. Vanaf 2011 bedroeg deze 0,6. Het Rijk is voornemens deze norm in 2020 te verlagen naar 0.

In hetzelfde energie- en klimaatbeleidsplan is een ambitie voor GPR gebouw opgenomen. GPR gebouw is een manier om duurzaam bouwen te concretiseren en doet dit door een rapport cijfer te geven op een vijftal thema's te weten: Energie, Milieu, Gezondheid, Gebruikskwaliteit en Toekomstwaarde. Als doelstelling heeft de gemeente Woerden in hetzelfde beleid opgenomen het realiseren van woningen met een ambitieniveau van minimaal een 7 op alle thema's.

De taken voor het verwijderen van huishoudelijk afval liggen in de regio bij AVU (Afval Verwijdering Utrecht). Uitgangspunt voor afval is om op basis van de landelijke plannen 56% van het totale aanbod van huishoudelijk afval gescheiden in te zamelen.

Met een licentie kan de ontwikkelaar van een locatie gebruik maken van het computerprogramma GPR gebouw [(www.gprgebouw.nl)](http://www.gprgebouw.nl/) en hiermee kijken in hoeverre maatregelen voor het gebouw een invulling geven aan duurzaamheid.

#### *Green Deal Aardgasvrije wijken*

In 2017 heeft de gemeente Woerden, samen met 30 andere gemeenten de 'Green Deal' ondertekend. Doel van deze Deal is om woonwijken aardgasvrij te maken. De woningen aan de Jan Steenstraat zullen minimaal aan dit doel voldoen.

#### *Conclusie*

Er zijn kansen voor duurzaamheid die benut kunnen worden. De Omgevingsdienst adviseert duurzame maatregelen mee te nemen in de keuzes en overwegingen in het planproces. Hierbij kan gebruik gemaakt worden van het instrument GPR Gebouw. De exact te nemen maatregelen worden bij de nadere uitwerking en uitvoering van het plan bepaald.

# **11 Uitvoerbaarheid**

# **11.1 Economische uitvoerbaarheid**

De gronden uit het plan zijn geheel in eigendom bij de gemeente Woerden. Hierdoor is het niet nodig een exploitatieplan op te stellen omdat er geen kosten te verhalen zijn. Het kostenverhaal wordt verdisconteerd in de uitgifte van de gronden. De planproceskosten zijn gedekt in de gemeentelijke begroting. De gemeente heeft een planschaderisicoanalyse laten uitvoeren waardoor er een goed zicht bestaat op de eventuele economische risico's. Hierdoor wordt het plan economisch haalbaar geacht.

# **11.2 Maatschappelijke uitvoerbaarheid**

Het plan voorziet in een planologisch-juridische regeling voor de ontwikkeling van minimaal 24 en maximaal 36 woningen in het plangebied. De ontwikkeling van de woningen is overeenstemming met de woonbehoefte in Woerden en wordt ruimtelijk ingepast in de omgeving. Met de realisatie van het plan vermindert de druk op de wachtlijsten voor bestaande sociale woningen. Vanuit dat oogpunt wordt geacht dat het plan maatschappelijk uitvoerbaar is.

In het kader van het programma 'Versnelling Woningbouw' heeft op 23 januari 2017 een bewonersavond plaatsgevonden. Hieruit zijn wensen van omwonenden naar voren gekomen. Het woningbouwprogramma binnen het onderhavige plan is hierop aangepast. Ook de wens om rekening te houden met de waardevolle boom binnen het plangebied is gehonoreerd. Op basis van een bomeninventarisatie-onderzoek is ter bescherming van de boom een beschermende regeling opgenomen.

Op 3 juli 2017 heeft een inloopavond plaatsgevonden over het ontwerpbestemmingsplan. Tijdens deze avond is de gelegenheid geboden om vragen te stellen (geen zienswijzen zijnde). Diverse belanghebbenden hebben van deze mogelijkheid gebruik gemaakt. De vragen zijn door de gemeente persoonlijk beantwoord. Daarna is het bestemmingsplan formeel ter inzage gelegd. Tevens heeft de gemeente Woerden overleg gevoerd met de omwonenden over de bestaande bomen binnen het plangebied. Tijdens dit overleg is besproken welke bomen behouden kunnen worden. De situatie is ook ter plekke bekeken. Naast de beschermde boom – welke op de verbeelding is aangegeven met de functieaanduiding 'waardevolle boom' – is het thans niet duidelijk welke bomen er precies behouden kunnen blijven. Dit is afhankelijk van het nog te ontwikkelen bouwplan. In het overleg is afgesproken dat indien bekend is welk plan het wordt, om dan opnieuw met de omwonenden om de tafel te gaan om gezamenlijk een (inrichtings)plan te maken.

# **11.3 Handhavingsaspecten**

Het bestemmingsplan is bindend voor zowel de overheid als de burger. De primaire verantwoordelijkheid voor controle en handhaving ligt bij de gemeente. Handhaving kan worden omschreven als elke handeling die erop gericht is de naleving van regelgeving te bevorderen of een overtreding te beëindigen. Het doel van handhaving is om de duurzame bescherming van mens en omgeving te waarborgen. Binnen het kader van het bestemmingsplan heeft regelgeving met name betrekking op de Wet ruimtelijke ordening, de Wabo en de Woningwet. Bij overtreding van deze regelgeving moet gedacht worden aan bouwen zonder vergunning, bouwen in afwijking van een verleende vergunning, het handelen zonder of in afwijking van een noodzakelijke omgevingsvergunning voor het uitvoeren van een werk, geen bouwwerk zijnde, of van werkzaamheden en het gebruik van gronden en opstallen in strijd met de gebruiksregels van het bestemmingsplan of een afwijking van de regels.

45

Handhaving wordt onderscheiden in preventieve en repressieve handhaving. Preventieve handhaving bestaat uit actief toezicht door of namens de gemeente door bijvoorbeeld regelmatige controles op de uitvoering van vergunningen. Voorts bestaat preventieve handhaving uit het opstellen van duidelijke en maatschappelijk geaccepteerde regels en uit communicatie en voorlichting. Repressieve handhaving bestaat uit de aanwending van publiekrechtelijke middelen bij geconstateerde overtredingen, zoals het opleggen van een dwangsom of het uitoefenen van bestuursdwang. Daarnaast is het mogelijk strafrechtelijke middelen toe te passen en privaatrechtelijke actie te ondernemen bij inbreuk op het eigendomsrecht van de gemeente. Repressieve handhaving heeft als primaire doel een einde te maken aan een specifieke overtreding van de Wro of de Woningwet.

# **12 Overleg en terinzagelegging**

# **12.1 Overleg**

Het plan is in het kader van het wettelijk vooroverleg als bedoeld in artikel 3.1.1 van het Besluit ruimtelijke ordening (Bro) toegestuurd aan de volgende diensten en instanties:

- 1. Provincie Utrecht;
- 2. Hoogheemraadschap De Stichtse Rijnlanden (HDSR);

Hierop is één reactie binnengekomen, en wel van de Provincie Utrecht, met betrekking tot het grondwaterbeschermingsgebied. Deze reactie is in het voorliggende bestemmingsplan verwerkt.

#### **12.2 Ontwerpfase**

Na het vooroverleg wordt de formele bestemmingsplanprocedure gestart. Gezien de kleinschaligheid van het plan en de gewenste snelheid wordt geen extra inspraak verleend voorafgaand hieraan.

Op de voorbereiding van een bestemmingsplan is artikel 3.8 Wro (gelezen in samenhang met afdeling 3.4 van de Algemene wet bestuursrecht) van toepassing. De kennisgeving van het ontwerpbesluit tot vaststelling van het bestemmingsplan moet in de Staatscourant worden geplaatst en dient - met de inwerkingtreding van de Wet ruimtelijke ordening - ook via elektronische weg te geschieden. Tevens dient de kennisgeving te worden toegezonden aan die diensten van Rijk en provincie die belast zijn met de behartiging van belangen die in het plan in het geding zijn, aan het hoogheemraadschap en aan belanghebbende gemeenten.

Het ontwerpbestemmingsplan is gedurende zes weken, namelijk van 6 juli t/m 16 augustus 2017, ter inzage gelegd. Binnen deze termijn is een ieder in de gelegenheid gesteld schriftelijk en/of mondeling een zienswijze op het plan in te dienen. Ook zijn de stukken met de kennisgeving aan de eerder genoemde diensten en instanties toegezonden (artikel 3:13 Awb), of is aangegeven waar de (digitale) stukken te vinden zijn (elektronische kennisgeving).

In de genoemde periode is één zienswijze ontvangen. Deze zienswijze leidt niet tot aanpassing van het bestemmingsplan. De Nota beantwoording zienswijzen is in bijlage 7 van deze toelichting opgenomen. De Provincie Utrecht en het Hoogheemraadschap De Stichtse Rijnlanden hebben aangegeven geen bezwaar te hebben tegen het bestemmingsplan en hebben dan ook geen zienswijze ingediend.

# **12.3 Vaststellingsfase**

Na de termijn van terinzagelegging dient de gemeenteraad te beslissen omtrent de vaststelling van het bestemmingsplan.

Het vastgestelde bestemmingsplan behoeft op grond van de Wro geen goedkeuring meer van Gedeputeerde Staten. Tegen het besluit tot vaststelling staat, voor belanghebbenden, direct beroep open bij de Afdeling bestuursrechtspraak van de Raad van State. Direct na de beroepstermijn treedt, indien tijdens de beroepstermijn geen verzoek om voorlopige voorziening is ingediend, het plan in werking waarna tot vergunningverlening kan worden overgegaan.

**Bijlagen bij de toelichting**

**Bijlage 1:** Boomtotaalzorg, Boominventarisatie en taxatie Jan Steenstraat [17258], 24 mei 2017

**Bijlage 2:** Terra Milieu, Verkennend bodemonderzoek [17-194], 6 juni 2017

Natuur-Wetenschappelijk Centrum, Quickscan flora en fauna op twee locaties in Woerden en Harmelen [P17-081/W1309], juni 2017

**Bijlage 3:**

**Bijlage 4:** Natuur-Wetenschappelijk Centrum, Aanvullend onderzoek huismussen Jan Steenstraat Woerden, [P17-102/W1329], juli 2017

**Bijlage 5:** Meetel, Parkeeronderzoek Jan Steenstraat Woerden, concept 19 juni 2017

**Bijlage 6:** KuiperCompagnons, Wegverkeerslawaai

**Bijlage 7:** Nota van beantwoording zienswijzen bestemmingsplan Jan Steenstraat, augustus 2017

# **REGELS**

**VERBEELDING**