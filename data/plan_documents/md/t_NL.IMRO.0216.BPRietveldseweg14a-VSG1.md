# **Gemeente Culemborg Bestemmingsplan Rietveldseweg 14a**

**Toelichting, regels en analoge verbeelding**

15 oktober 2020

Kenmerk 0216-01-T02 Projectnummer 0216-01

# **Inhoudsopgave**

| 1. | Inleiding                |                                                       |    |  |
|----|--------------------------|-------------------------------------------------------|----|--|
|    | 1.1.                     | Aanleiding                                            | 1  |  |
|    | 1.2.                     | Ligging plangebied                                    | 1  |  |
|    | 1.3.                     | Geldende bestemmingsplannen                           | 2  |  |
|    |                          | 1.3.1. Bestemmingsplan Parijsch-Zuid                  | 2  |  |
|    |                          | 1.3.2. Paraplubestemmingsplan Parkeernormen           | 2  |  |
|    |                          | 1.3.3. Paraplubestemmingsplan Archeologie             | 2  |  |
|    | 1.4.                     | Leeswijzer                                            | 3  |  |
| 2. | Beleidskader             |                                                       | 4  |  |
|    | 2.1.                     | Rijksbeleid                                           | 4  |  |
|    |                          | 2.1.1. Structuurvisie Infrastructuur en Ruimte (2012) | 4  |  |
|    |                          | 2.1.2. Besluit algemene regels ruimtelijke ordening   | 5  |  |
|    | 2.2.                     | Provinciaal beleid                                    | 5  |  |
|    |                          | 2.2.1. Omgevingsvisie Gaaf Gelderland                 | 5  |  |
|    |                          | 2.2.2. Omgevingsverordening Gelderland                | 6  |  |
|    | 2.3.                     | Gemeentelijk beleid                                   | 6  |  |
|    |                          | 2.3.1. Structuurvisie Culemborg 2030                  | 6  |  |
| 3. | Planbeschrijving         |                                                       |    |  |
|    | 3.1.                     | Bestaande situatie                                    | 9  |  |
|    | 3.2.                     | Ruimtelijke beschrijving van het plan                 | 10 |  |
| 4. | Randvoorwaarden          |                                                       | 11 |  |
|    | 4.1.                     | Waterhuishouding                                      | 11 |  |
|    | 4.2.                     | Milieuaspecten                                        | 13 |  |
|    |                          | 4.2.1. Bedrijven en milieuzonering                    | 13 |  |
|    |                          | 4.2.2. Geluid                                         | 14 |  |
|    |                          | 4.2.3. Bodem                                          | 15 |  |
|    |                          | 4.2.4. Externe veiligheid                             | 16 |  |
|    |                          | 4.2.5. Luchtkwaliteit                                 | 18 |  |
|    | 4.3.                     | Ecologie                                              | 19 |  |
|    | 4.4.                     | Verkeer en parkeren                                   | 21 |  |
|    |                          | 4.4.1. Verkeer                                        | 21 |  |
|    |                          | 4.4.2. Parkeren                                       | 21 |  |
|    | 4.5.                     | Cultuurhistorie                                       | 21 |  |
|    |                          | 4.5.1. Archeologie                                    | 21 |  |
|    |                          | 4.5.2. Monumenten                                     | 23 |  |
|    | 4.6.                     | Vormvrije mer-beoordeling                             | 23 |  |
| 5. | Verklaring van de regels |                                                       | 25 |  |

|    | 5.1.            | Algemeen                                      | 25 |
|----|-----------------|-----------------------------------------------|----|
|    | 5.2.            | Bestemmingsplan                               | 25 |
|    | 5.3.            | Plansystematiek                               | 25 |
|    | 5.4.            | Specifieke verklaring van dit bestemmingsplan | 25 |
| 6. | Uitvoerbaarheid |                                               | 28 |
|    | 6.1.            | Financiële uitvoerbaarheid                    | 28 |
|    |                 |                                               |    |
|    | 6.2.            | Maatschappelijke uitvoerbaarheid              | 28 |

# <span id="page-4-0"></span>**1. Inleiding**

# **1.1. Aanleiding**

<span id="page-4-1"></span>De eigenaren van het perceel Rietveldseweg 14a hebben het voornemen om de bestaande woning op het perceel te slopen en ter vervanging daarvan een nieuwe vrijstaande woning in het bebouwingslint langs de Rietsveldseweg te bouwen. In het vigerende bestemmingsplan hebben die gronden weliswaar een woonbestemming, maar omdat ter plaatse geen bouwvlak is aangegeven is verplaatsing van de woning niet toegestaan.

Dit bestemmingsplan maakt de verplaatsing van de woning mogelijk. Het bouwvlak voor de bestaande woning wordt daartoe van de verbeelding verwijderd. Ter vervanging daarvan wordt op de verbeelding van het bestemmingsplan een nieuw bouwvlak aangegeven, waarbinnen de nieuw te bouwen woning moet worden gerealiseerd. Het bestemmingsplan dient als basis voor het toestaan van het gebruik en voor de omgevingsvergunningen en de handhaving op en naleving van die vergunningen.

**Afbeelding 1: Ligging plangebied.**

# **1.2. Ligging plangebied**

<span id="page-4-2"></span>Het plangebied ligt aan de westkant van de bebouwde kom Culemborg aan de zuidkant van de woonwijk Het Parijsch. De Rietveldseweg is een parallelweg van de Wethouder Schoutenweg, die de ontsluiting van Culemborg vormt richting de Rijksweg A2.

### <span id="page-5-0"></span>**1.3. Geldende bestemmingsplannen**

### **1.3.1. Bestemmingsplan Parijsch-Zuid**

<span id="page-5-1"></span>Voor het perceel geldt het bestemmingsplan Parijsch-Zuid dat op 28 maart 2013 door de gemeenteraad van de gemeente Culemborg is vastgesteld. In dat bestemmingsplan heeft het perceel de bestemming "Wonen". In het bestemmingsvlak is een bouwvlak aangegeven waar een woning gebouwd mag worden. De geprojecteerde woning wordt echter dichter bij de weg gebouwd. De nieuwe woning wordt meer aan de wegzijde, verder naar voren in het bebouwingslint, gesitueerd en past derhalve niet in het vigerende bestemmingsplan.

**Afbeelding 2: Fragment vigerend bestemmingsplan.**

#### **1.3.2. Paraplubestemmingsplan Parkeernormen**

<span id="page-5-2"></span>Op grond van het Paraplubestemmingsplan Parkeernormen dat op 12 juli 2018 is vastgesteld, dient bij omgevingsvergunning voor het bouwen van gebouwen, het benodigde aantal parkeerplaatsen te worden vastgesteld aan de hand van de Nota Parkeernormen. Volgens die Nota ligt de onderhavige locatie in het gebied rest, binnen de bebouwde kom en geldt voor 'koop vrijstaand (woning duur)' een parkeernorm van 2,6 parkeerplaatsen per woning.

#### **1.3.3. Paraplubestemmingsplan Archeologie**

<span id="page-5-3"></span>In het Paraplubestemmingsplan Archeologie dat op 19 november 2019 is vastgesteld, heeft het plangebied de archeologische dubbelbestemming "Waarde – Archeologie 3" waarbij een onderzoeksplicht geldt vanaf 1.000 m² en dieper dan 0,3 meter.

Het totale oppervlak van het plangebied voor dit bestemmingsplan overstijgt deze oppervlaktemaat. Om die reden is op advies van de Omgevingsdienst Rivierenland (ODR) het uitvoeren van een bureau- en karterend booronderzoek in het kader van deze bestemmingsplanwijziging noodzakelijk. Daarbij is in aanmerking genomen dat voor het gebied, waar de nieuwe woning

deel van gaat uitmaken, sprake is van een hoge archeologische verwachting. Bovendien zijn in het verleden in de nabijheid van de planlocatie archeologische vondsten aangetroffen. Door middel van het uitvoeren van een bureau- en karterend booronderzoek wordt duidelijk of dat risico op deze locatie (ook) aanwezig is. De resultaten van dit onderzoek zullen worden betrokken bij het definitieve bestemmingsplan dat ter vaststelling aan de gemeenteraad van Culemborg zal worden aangeboden.

### **1.4. Leeswijzer**

<span id="page-6-0"></span>Deze toelichting bestaat uit vijf hoofdstukken. Na dit inleidende hoofdstuk wordt in hoofdstuk 2 een beschrijving van het relevante overheidsbeleid opgenomen. In hoofdstuk 3 wordt een planbeschrijving gegeven. Hoofdstuk 4 gaat in op het uitgevoerde onderzoek en de randvoorwaarden van het plan. In hoofdstuk 5 is de juridische planbeschrijving opgenomen. Tot slot bevat hoofdstuk 6 de financiële en maatschappelijke uitvoerbaarheid van het plan.

# <span id="page-7-0"></span>**2. Beleidskader**

### <span id="page-7-1"></span>**2.1. Rijksbeleid**

### **2.1.1. Structuurvisie Infrastructuur en Ruimte (2012)**

<span id="page-7-2"></span>De Structuurvisie Infrastructuur en Ruimte is in het voorjaar van 2012 vastgesteld. De Structuurvisie vervangt een groot aantal verschillende beleidsnota's op het gebied van ruimte en mobiliteit zoals de Nota Ruimte (2006), Structuurvisie Randstad 2040 en de Structuurvisie voor de snelwegomgeving (2008).

De visie heeft als doel dat Nederland in 2040 concurrerend, bereikbaar, leefbaar en veilig is. Daarbij gaat de visie uit van het 'decentraal, tenzij'-principe. Hiermee wordt de ruimtelijke ordening in toenemende mate neergelegd bij gemeenten en provincies. Een rijksverantwoordelijkheid kan aan de orde zijn indien: een onderwerp nationale baten en/of lasten heeft en de doorzettingskracht van provincies en gemeenten overstijgt; over een onderwerp internationale verplichtingen of afspraken zijn aangegaan; een onderwerp provincie- of landsoverschrijdend is en ofwel een hoog afwentelingsrisico kent ofwel in beheer bij het Rijk is.

### *Nederland concurrerend*

Nederland heeft een goede ruimtelijke economische structuur voor een excellent vestigingsklimaat voor bedrijven en kenniswerkers. Dit betekent onder andere een uitstekende internationale bereikbaarheid van stedelijke regio's en optimale (logistieke) verbindingen van de mainports Rotterdam en Schiphol, de brainport Zuidoost Nederland en de greenports met Europa en de rest van de wereld.

### *Nederland bereikbaar*

De groei van mobiliteit over de weg, spoor en vaarwegen zal worden gefaciliteerd. De ambitie is dat gebruikers beschikken over optimale ketenmobiliteit via multimodale knooppunten en door goede afstemming van infrastructuur en ruimtelijke ontwikkeling.

### *Nederland leefbaar en veilig*

De woon- en werklocaties in steden en dorpen moeten aansluiten op de kwalitatieve vraag en de locaties voor transformatie en herstructurering worden zo veel mogelijk benut. Waterveiligheid en beschikbaarheid van voldoende zoetwater heeft ruimte nodig en stelt eisen aan de stedelijke ontwikkeling. Nederland behoudt haar unieke cultuurhistorische waarden en heeft een natuurnetwerk dat de flora- en faunasoorten in stand houdt. Het aandeel duurzame energiebronnen zal moeten toenemen.

### Ladder voor duurzame verstedelijking

Om een zorgvuldig gebruik van de schaarse ruimte te bevorderen, wordt een ladder voor duurzame verstedelijking geïntroduceerd. Dat betekent voor alle ruimtelijke plannen:

- eerst kijken of er vraag is naar een bepaalde nieuwe ontwikkeling;
- vervolgens kijken of het bestaande stedelijk gebied of bestaande bebouwing kan worden hergebruikt; mocht nieuwbouw echt nodig zijn, dan altijd zorgen voor een optimale inpassing en bereikbaarheid.
Op basis van jurisprudentie blijkt dat een project met maximaal 11 woningen niet gezien dient te worden als een stedelijke ontwikkeling. In dit geval neemt het aantal woningen niet toe en wordt een woning verplaatst op een perceel binnen bestaand stedelijk gebied. De ladder is derhalve niet van toepassing.

De planontwikkeling is niet in strijd met de uitgangspunten van de SVIR.

### **2.1.2. Besluit algemene regels ruimtelijke ordening**

<span id="page-8-0"></span>Het Besluit algemene regels ruimtelijke ordening (Barro) is eind december 2011 met uitzondering van enkele onderdelen in werking getreden. Het Barro omvat regels waar bestemmingsplannen aan moeten voldoen voor alle ruimtelijke rijksbelangen die een juridische vertaling dienen te krijgen in bestemmingsplannen. Het gaat om kaders voor onder meer het bundelen van verstedelijking, de bufferzones, nationale landschappen, de Ecologische Hoofdstructuur, de kust, grote rivieren, militaire terreinen, mainportontwikkeling van Rotterdam en de Waddenzee.

In het Barro zijn geen rijksbelangen genoemd die betrekking hebben op het onderhavige plangebied.

### <span id="page-8-1"></span>**2.2. Provinciaal beleid**

### **2.2.1. Omgevingsvisie Gaaf Gelderland**

<span id="page-8-2"></span>Op 19 december 2018 hebben Provinciale Staten de Omgevingsvisie Gaaf Gelderland vastgesteld, die op 1 maart 2019 in werking is getreden. In de Omgevingsvisie beschrijft de provincie het beeld op de toekomst. Dit beeld is het resultaat van vele vruchtbare gesprekken met partners: inwoners, ondernemers, kennisinstellingen, maatschappelijke organisaties, overheden. Een gezond, veilig, schoon en welvarend Gelderland staat daarbij centraal. De provincie doet dit door bij de uitoefening van haar taken de focus te leggen op een duurzaam, verbonden en economisch krachtig Gelderland. Met behulp van zeven ambities – op het terrein van energietransitie, klimaatadaptatie, circulaire economie, biodiversiteit, bereikbaarheid, economisch vestigingsklimaat en op het woon- en leefklimaat – geeft de provincie hier richting aan. Door vier 'spelregels' of 'Doe-principes' –doen, laten, zelf en samen – geeft de provincie hier werking aan. Tezamen vormen zij het kader waar binnen de provincie werkt en afwegingen maakt.

Voor wonen en werken geldt een regionale aanpak die gericht is op een gezonde en veilige woonomgeving, waarin mensen zich met elkaar verbonden voelen en die goed bereikbaar is en goede voorzieningen heeft. Om Gelderland voor mensen en bedrijven aantrekkelijk te houden, is de kwaliteit van de leefomgeving van groot belang. Goed wonen hoort daarbij. Woonwensen veranderen door de tijd en met de leeftijd. Mensen worden ouder, wonen steeds langer alleen en zelfstandig, worden steeds meer energiebewust en zijn mobieler dan vroeger, waardoor ze ook meer en makkelijker verhuizen. De dynamiek op de woningmarkt is groot, ook als gevolg

van ontwikkelingen in de Randstad. Het grootste deel van de woningen die in 2050 in Gelderland nodig is, staat er al. Voor nieuwe ontwikkelingen geldt dat pas als er geen andere goede mogelijkheden zijn, uitbreiding aan de randen van onze steden of dorpen acceptabel is. Daarbij staat een goede balans tussen de vraag en aanbod van woningen in verschillende prijscategorieën voorop, ook voor specifieke doelgroepen.

Duurzaam is voor de provincie geen keuze. De manier van wonen, werken, verplaatsen, leven moet echt anders. Het roer moet om, om het gave Gelderland dat is opgebouwd ook vast te kunnen houden in de toekomst. Dit is een ambitieuze, maar onvermijdelijke opgave. Duurzaam is minder zeggen en meer doen! De provincie zet zich daarbij in voor vitale steden en dorpen en voor een duurzame verstedelijking, gericht op versterking van de stedelijke netwerken, gecombineerd met aandacht voor de vitaliteit van kleine kernen en dorpen. De kwalitatieve regionale opgave voor wonen is van provinciaal belang. Het beleid voorziet in provinciale kaders voor het terugdringen van leegstand en overcapaciteit in gemeentelijke plannen en voor zorgvuldige locatie-afwegingen op regionaal niveau, waarbij de ladder voor duurzame verstedelijking wordt ingezet. Zoals in paragraaf [2.1.1](#page-7-2) al is aangegeven is de ladder in dit geval niet van toepassing.

### **2.2.2. Omgevingsverordening Gelderland**

<span id="page-9-0"></span>De Omgevingsverordening Gelderland die op 24 september 2014 door Provinciale Staten is vastgesteld, is op 18 oktober 2014 in werking is getreden. Op 19 december 2018 hebben Provinciale Staten de Omgevingsverordening Gelderland voor het laatst gewijzigd vastgesteld.

In de omgevingsverordening is de herijkte Ecologische Hoofdstructuur (EHS) ruimtelijk vastgelegd en gaat het in Gelderland verder onder een andere naam. Voor de EHS komen twee nieuwe natuurcategorieën in de plaats: het Gelders Natuurnetwerk (GNN) en de Gelderse Groene Ontwikkelingszone (GO). Het onderhavige plangebied maakt geen onderdeel uit van het GNN en de GO.

Voor het overige zijn er vanuit het oogpunt van de omgevingsverordening geen aspecten die relevant zijn bij het verplaatsen van een woning op een perceel in het stedelijk gebied.

### <span id="page-9-1"></span>**2.3. Gemeentelijk beleid**

### **2.3.1. Structuurvisie Culemborg 2030**

<span id="page-9-2"></span>Op 17 februari 2011 heeft de gemeenteraad van Culemborg de Structuurvisie Culemborg 2030 vastgesteld. Deze structuurvisie is het kader dat richting geeft aan ruimtelijke keuzes en uitdagingen waar de gemeente Culemborg voor staat. Voor wat betreft woningbouw wordt daarbij ingegaan op de vraag waar eventuele nieuwe woonwijken worden geprojecteerd. Dat betekent dat een structuurvisie geen instrument is dat ingaat op het verplaatsen van een woning.

Op de kaart is het plangebied aan de Rietveldseweg aangegeven voor "Wonen". Uiteraard past een woning met de bijbehorende bebouwing hierbinnen.

Op basis van het bovenstaande is te concluderen dat er vanuit de beleidsambities van de gemeentelijke structuurvisie geen belemmeringen zijn om aan de planontwikkeling mee te werken.

**Afbeelding 4: Historische topografie.**

# <span id="page-12-0"></span>**3. Planbeschrijving**

### **3.1. Bestaande situatie**

<span id="page-12-1"></span>Culemborg is ontstaan als handelsdorp dat op de stroomrug van het riviertje de Meer en op de zuidelijke oeverwal van de Lek is gebouwd. In de 14e eeuw kwam er een stadsmuur en een gracht om Culemborg te liggen. De stad breidde vervolgens twee maal uit buiten de stadsmuren. Rond 1370 werd de noordzijde uitgebreid met het schipperskwartier en werd de agrarische nederzetting Nieuwstad ten zuiden van de stad binnen de ommuring getrokken. In de tweede helft van de 19e eeuw werd de spoorlijn Utrecht-'s-Hertogenbosch aangelegd wat een belangrijke stimulans was voor de industriële ontwikkeling van Culemborg. Na 1900 begon Culemborg zich langzaam uit te breiden buiten de grachten van de stad. De woningbouw kwam pas na de Tweede Wereldoorlog goed op gang.

Het gebied ten westen van Culemborg maakt deel uit van de Nieuwe Hollandse Waterlinie, een historisch stelsel van forten, sluizen en inundatievelden voor de verdediging van Holland. Ten tijde van oorlog kon het gebied vanaf de Diefdijk tot nabij het stadscentrum van Culemborg onder water worden gezet. Alleen de hogere delen van de Schoonrewoerdse stroomrug bleven dan droog. In de loop der tijd ontwikkelde zich op de stroomrug langs de Rietveldseweg lintbebouwing.

#### **Afbeelding 5: Bestaande situatie**

In het begin van de 60'er jaren van de vorige eeuw is de Wethouder Schoutenweg aangelegd, die de verbinding tussen het centrum van Culemborg via de Provinciale weg N320 naar de A2 vormt. Sinds die tijd is Culemborg geleidelijk in westelijk richting uitgebreid. Totdat de gronden voor woningbouw werden ontwikkeld, behielden ze hun agrarisch karakter. Pas in het afgelopen decennium is rondom het plangebied de woonwijk Parijsch Zuid ontwikkeld, terwijl aan de overzijde van de Wethouder Schoutenweg het bederijventerrein Pavijen is gerealiseerd.

De vrijstaande woning op het perceel Rietveldseweg 14a dateert uit 1976 (bron: BAG-viewer) en staat op een perceel van 1.585 m².

**Afbeelding 6: Indicatieve toekomstige situatie**

### **3.2. Ruimtelijke beschrijving van het plan**

<span id="page-13-0"></span>De bestaande woning op het perceel zal worden gesloopt. In plaats daarvan zal een nieuwe vrijstaande woning worden gebouwd (zie afbeelding 6). Deze woning zal dichterbij de Rietveldseweg worden gebouwd. Voor de situering van de woning is daarbij de oorspronkelijke kavelrichting als uitgangspunt gebruikt. De woning zal, net als de meeste andere woningen langs dit deel van de Rietveldseweg, bestaan uit één bouwlaag met een kap.

# <span id="page-14-0"></span>**4. Randvoorwaarden**

### **4.1. Waterhuishouding**

<span id="page-14-1"></span>Rietveldseweg 14a ligt in het beheersgebied van het Waterschap Rivierenland. Dit schap is in het gebied verantwoordelijk voor de waterhuishouding: het waterkwaliteitsbeheer, het waterkwantiteitsbeheer en de zorg voor de waterkeringen.

Om te voorkomen dat nieuwe ruimtelijke plannen een negatief effect hebben op het watersysteem, moet bij ruimtelijke ingrepen een watertoets plaatsvinden. De watertoets is een proces, waarbij vanaf het begin van de planvorming de verschillende wateraspecten worden beoordeeld op de gevolgen voor het watersysteem.

Het doel van de watertoets is een goede en evenwichtige afstemming tussen waterbeheer (kwantiteit en kwaliteit) en ruimtelijke plannen te bewerkstelligen. Wanneer knelpunten worden gesignaleerd, moeten er alternatieve en/of compenserende maatregelen worden genomen in de planontwikkeling en uitvoering.

Via de digitale watertoets is beoordeeld of en welke waterbelangen voor het plan relevant zijn. Op 24 maart 2020 is de digitale watertoets1 doorlopen. Uit de ingevoerde gegevens volgt dat er sprake is van een ruimtelijk plan dat een geringe invloed heeft op de taken en belangen van het waterschap. In deze fase van de planvorming (bestemmingsplan) kan volgens het waterschap worden volstaan met dit automatisch gegeneerd wateradvies.

#### *Beleid*

Met ingang van 27 november 2015 is het Waterbeheerprogramma 2016-2021 "Koers houden, kansen benutten" bepalend voor het waterbeleid. Dit plan gaat over het waterbeheer in het hele rivierengebied en het omvat alle watertaken van het waterschap: waterkeringen, waterkwantiteit, waterkwaliteit en waterketen. Daarnaast beschikt het Waterschap Rivierenland over een verordening: de Keur voor waterkeringen en wateren. Hierin staan de geboden en verboden die betrekking hebben op watergangen en waterkeringen. Voor het uitvoeren van werkzaamheden kan een vergunning nodig zijn. De werkzaamheden in of nabij de watergangen en waterkeringen worden getoetst aan de beleidsregels. Het onderhavige plangebied ligt niet in de nabijheid van watergangen of waterkeringen.

#### *Grondwater (algemeen)*

Het plangebied wordt gekenmerkt door een bepaalde grondwaterstand. De drooglegging van het gebied is hiervoor medebepalend. Drooglegging is de maat waarop het maaiveld, het straatniveau of het bouwpeil boven het oppervlaktewaterpeil ligt. Doorgaans geldt voor het maaiveld een drooglegging van 0,70 meter, voor het straatpeil een drooglegging van 1 meter en voor het bouwpeil een drooglegging van 1,3 meter.

<sup>1</sup> Waterschap Rivierenland, Digitale watertoets Rietveldseweg 14a, Culemborg, dossiercode 20200324-9-22836, 24 maart 2020

Voldoende drooglegging is nodig om grondwateroverlast te voorkomen. In gebieden waar grondwateroverlast bekend is of gebieden met hoge grondwaterstanden adviseren wij om hier nader onderzoek naar te doen. Bij hoge rivierwaterstanden kunnen gebieden gelegen nabij de rivieren overlast ondervinden van kwel. Eventuele maatregelen zijn het ophogen van het maaiveld of kruipruimteloos bouwen.

### *Waterberging*

De benodigde ruimte voor waterberging wordt berekend op basis van maatgevende regenbuien, de toename aan verhard oppervlak en de maximaal toelaatbare peilstijging in de watergangen. Voor plannen met een toename aan verharding kan de vuistregel van 436 m³ per hectare verharding worden gebruikt bij bui T=10+10% en 664 m³ bij bui T=100+10%, mits er geen complicerende zaken als kwel aan de orde zijn. De maximaal toelaatbare peilstijging bij bui T=10+10% bedraagt 0,30 meter in het beheergebied van Waterschap Rivierenland. Bij een bui T=100+10% mag geen inundatie optreden. De maatgevende afvoer is 1,5 l/s/ha.

### *Waterkwaliteit (algemeen)*

Bij de bouw zal geen gebruik worden gemaakt van uitlogende materialen. Bij nieuwbouw is het uitgangspunt dat hemelwater van het verhard oppervlak voor 100% gescheiden wordt afgevoerd tot de erfgrens. Het waterschap gaat bij nieuwbouw van woningen uit van een (duurzaam) gescheiden rioleringsstelsel. Hemelwater van terreinverhardingen stroomt bij voorkeur niet direct af op het oppervlaktewater, maar wordt eerst voorgezuiverd door een berm, wadi of bodempassage.

### *Klimaatadaptatie*

Voor de planuitwerking wordt geadviseerd om aandacht te besteden aan het aspect klimaatadaptatie, zoals:

- halfverharding (open klinkers/grind) in plaats van tegels;
- opvangen van hemelwater op eigen terrein.

### *Riolering en zuiveringswerken*

Het rioolstelsel valt onder de verantwoordelijkheid van de gemeente. De initiatiefnemer dient met de gemeente Culemborg contact op te nemen voor het aansluiten van de (nieuwe) woning.

### *Procedure*

Het waterschap adviseert positief over het plan, onder de voorwaarde dat er voldoende rekening wordt gehouden met bovengenoemde aandachtspunten. Het ruimtelijk plan hoeft in het kader van de watertoets niet meer toegestuurd te worden aan Waterschap Rivierenland.

### <span id="page-16-0"></span>**4.2. Milieuaspecten**

### **4.2.1. Bedrijven en milieuzonering**

<span id="page-16-1"></span>In het kader van de Wet milieubeheer dient in nieuwe situaties rekening te worden gehouden met (wenselijke) afstanden tussen bepaalde milieubelastende functies en milieugevoelige functies. In de VNG-handreiking Bedrijven en Milieuzonering (2009) is een richtafstandenlijst opgenomen. In de lijst is voor allerlei soorten 'milieubelastende activiteiten' aangegeven welke richtafstanden vanwege geur, stof, geluid en gevaar bij voorkeur aangehouden moeten worden ten opzichte van 'milieugevoelige activiteiten'. De grootste van deze vier richtafstanden is bepalend voor de indeling van een activiteit in een milieucategorie.

De richtafstanden gaan uit van gemiddeld moderne bedrijven. Indien bekend is welke activiteiten concreet worden beoogd, dan kan gemotiveerd worden uitgegaan van de daadwerkelijk te verwachten milieubelasting (in plaats van de richtafstanden). Benadrukt moet worden dat de richtafstanden zijn afgestemd op het omgevingstype rustige woonwijk (of een vergelijkbaar omgevingstype) en dat de richtafstanden bij een omgevingstype gemengd gebied (een gebied met een matige tot sterke functiemenging) met 1 stap kunnen worden verlaagd zonder dat dit ten koste gaat van het woon- en leefklimaat.

Het waar nodig scheiden van milieubelastende activiteiten en milieugevoelige gebieden en functies bij nieuwe ontwikkelingen dient twee doelen:

- het reeds in het ruimtelijke spoor voorkomen of zoveel mogelijk beperken van hinder en gevaar bij woningen en andere gevoelige functies;
- het tegelijk daarmee aan de bedrijven voldoende zekerheid bieden dat zij hun activiteiten duurzaam binnen aanvaardbare voorwaarden kunnen uitoefenen.

| Milieucategorie | Richtafstand tot omgevingstype rustige woon | Richtafstand tot omgevingstype gemengd |
|-----------------|---------------------------------------------|----------------------------------------|
|                 | wijk en rustig buitengebied                 | gebied                                 |
| 1               | 10 meter                                    | 0 meter                                |
| 2               | 30 meter                                    | 10 meter                               |
| 3.1             | 50 meter                                    | 30 meter                               |
| 3.2             | 100 meter                                   | 50 meter                               |
| 4.1             | 200 meter                                   | 100 meter                              |
| 4.2             | 300 meter                                   | 200 meter                              |
| 5.1             | 500 meter                                   | 300 meter                              |
| 5.2             | 700 meter                                   | 500 meter                              |

#### **Afbeelding 7: Omgevingstype.**

Het bestemmingsplan en de milieuregelgeving vormen elkaars complement. Voor zover met behulp van een zonering eventuele overlast voor de omgeving niet voldoende kan worden beperkt, kan de toepassing van milieuregelgeving uitkomst bieden.

Uit de vigerende bestemmingsplannen blijkt dat aan de overzijde van de Wethouder Schoutenweg ligt een bedrijventerrein waar bedrijven uit milieucategorie 3.1 gevestigd mogen worden. Voor een rustige woonwijk geldt in dit geval een afstandsnorm van 50 meter. Op pagina 30 van de VNG-handreiking wordt aangegeven dat er sprake is van het omgevingstype gemengd gebied indien gebieden direct langs de hoofdinfrastructuur liggen. De Wethouder Schoutenweg is te kenmerken als een doorgaande weg/hoofdinfrastructuur. Deze aanwijzing als gemengd gebied heeft als gevolg dat er qua milieuzonering een afstandsstap terug mag worden gemaakt en dat een afstandsnorm geldt van 30 meter. Aan deze norm wordt voldaan. Zodoende ontstaat een aanvaardbaar woon- en leefklimaat voor de toekomstige bewoners van de woning aan de Rietveldseweg 14a en worden de bedrijven op het bedrijventerrein door de komst van de woningen niet beperkt in hun uitbreidingsmogelijkheden. Derhalve zijn ervan uit het oogpunt van milieuzonering geen belemmeringen voor de planontwikkeling.

#### **4.2.2. Geluid**

<span id="page-17-0"></span>In het kader van de Wet geluidhinder (Wgh) is bij de vaststelling of wijziging van een bestemmingsplan een akoestisch onderzoek vereist naar de geluidsbelasting op geluidsgevoelige bestemmingen vanwege industrielawaai, weg- en railverkeerslawaai.

Volgens artikel 77 van de Wet geluidhinder is het nodig akoestisch onderzoek in verband met wegverkeerslawaai te verrichten naar (nieuwe) woningen die in een geluidszone zijn geprojecteerd. Op grond van artikel 74 van de Wet geluidhinder zich langs alle wegen geluidszones, met uitzondering van woonerven en 30 km/uur-gebieden. De woning ligt de geluidszone van de Wethouder Schoutenweg en de Laan naar Parijsch. Voor beide wegen, met een wettelijke geluidszone van 200 meter, geldt een maximumsnelheid van 50 km/uur. Dit houdt in dat de woning met betrekking tot deze wegen getoetst dienen te worden aan de maximale grenswaarde voor binnenstedelijk gebied. Dit houdt in dat een maximale hogere waarde van 63 dB van toepassing is. Op grond van de Wet geluidhinder is daarom akoestisch onderzoek2 in verband met wegverkeerslawaai uitgevoerd.

De verkeersgegevens zijn aangeleverd door de gemeente Culemborg en gelden voor het jaar 2019. Door de gemeente is aangegeven dat een autonome groei aangehouden moet worden van 1% per jaar. Voor het onderzoek is uitgegaan van de geprognosticeerde verkeersintensiteit in 2030.

Uit het onderzoek blijkt dat de voorkeursgrenswaarde van 48 dB ten gevolge van het wegverkeer op de Wethouder Schoutenweg wordt overschreden en 57 dB bedraagt. De maximale ontheffingswaarde van 63 dB voor binnenstedelijk gebied wordt niet overschreden. De voorkeursgrenswaarde ten gevolge van het wegverkeer op de Laan naar Parijsch niet wordt overschreden.

De voorkeursvolgorde voor het treffen van maatregelen ter beperking van de geluidbelasting is op de eerste plaats bronmaatregelen (bijvoorbeeld beperken aantal voertuigen, toepassen ander wegdek of verlagen rijsnelheid), vervolgens overdrachtsmaatregelen (bijvoorbeeld geluid-

<sup>2</sup> Munsterhuis geluidsadvies, Rapport akoestisch onderzoek Project Rietveldseweg 14a te Culemborg, B02.20.058, Borne, 15 april 2020

schermen) en tot slot gevelmaatregelen. Het treffen van bronmaatregelen als het beperken van het aantal voertuigen is niet mogelijk. De snelheid op de Wethouder Schoutenweg als het type wegdek kunnen eveneens niet verlaagd worden of aangepast worden door de initiatiefnemer. Bij maatregelen in de overdracht moet gedacht worden aan een scherm langs de Wethouder Schoutenweg. Dit is uit stedenbouwkundig oogpunt niet aanvaardbaar en ook in financieel opzicht niet reëel omdat de kosten aanzienlijk zijn. Overdrachtsmaatregelen zijn hierdoor uitgesloten.

Er is derhalve een hogere grenswaarde procedure gevolgd voor wegverkeerslawaai afkomstig van de Wethouder Schoutenweg. De te bouwen woning waarvoor een hogere waarde verleend moet worden, heeft minimaal één geluidluwe gevel. Het blijkt dat de maximale gecumuleerde geluidbelasting exclusief aftrek ten gevolge van wegverkeer ter plaatse van de te bouwen woning 14a hoger dan 53 dB is. Wel dienen er voor deze woning extra geluidwerende voorzieningen bepaald te worden om aan het maximale binnenniveau van 33 dB te kunnen voldoen. Dit zal in een gevelwering onderzoek moeten worden aangetoond. Op 15 september 2020 hebben Burgemeester en Wethouders van de gemeente Culemborg het Besluit hogere grenswaarde Wet geluidhinder 'Rietveldseweg 14' vastgesteld.

### **4.2.3. Bodem**

<span id="page-18-0"></span>Op grond van artikel 3.1.6 Besluit ruimtelijke ordening (Bro) dient in de toelichting van het bestemmingsplan aandacht besteed te worden aan de milieuhygiënische bodemkwaliteit. In artikel 2.4.1, lid 1 van de Bouwverordening is bovendien bepaald dat een omgevingsvergunningsplichtig bouwwerk niet mag worden gebouwd op een zodanig verontreinigd terrein, dat schade of gevaar is te verwachten voor de gezondheid van de gebruikers of het milieu. In artikel 2.1.5 leden 1 en 2 van de Bouwverordening is het voorschrift gegeven dat bij het indienen van een aanvraag om omgevingsvergunning een bodemonderzoeksrapport overlegd moet worden, dat bestaat uit de resultaten van een recent verkennend onderzoek volgens NEN 5740. Derhalve is bodemonderzoek3 uitgevoerd.

De onderzoekslocatie beperkt zich tot de geplande woning en heeft een oppervlakte van circa 400 m². De locatie is in het verleden mogelijk (gedeeltelijk) in gebruik geweest als boomgaard. De locatie is beschouwd als zijnde onverdacht ten aanzien van bodemverontreiniging, wel is extra aandacht besteed aan het mogelijke voormalige gebruik van bestrijdingsmiddelen door middel van een analyse OCB in de bovengrond.

Daarnaast is aanvullend een verkennend asbestonderzoek verricht naar aanleiding van het aangetroffen puin onder de oprit. Uit de veld- en analyseresultaten wordt geconcludeerd dat in het boven- en in het ondergrondmengmonster geen verhoogde gehalten zijn aangetroffen. In grondwatermonster GW01 is een licht verhoogde concentratie aan barium aangetroffen. Aan-

<sup>3</sup> Moerdijk Bodemsanering B.V., Verkennend bodem- en asbestonderzoek Rietveldseweg 14a te Culemborg, 2532.02.191.r2, Moerdijk, 17 juni 2020

genomen wordt dat de licht verhoogde concentratie aan barium een natuurlijk verhoogde achtergrondwaarde betreft. De tevoren gestelde hypothese 'onverdachte' locatie dient formeel gezien te worden verworpen. De verhoging in het grondwater is echter gering en kan als niet significant beschouwd worden. Nader onderzoek en/of nadere maatregelen worden ten aanzien

In de puinlaag ter plaatse van het puinpad is visueel en analytisch geen asbest aangetroffen. Nader onderzoek en/of nadere maatregelen worden ten aanzien van deze deellocatie niet noodzakelijk geacht.

#### *Conclusie*

De milieuhygiënische bodemkwaliteit vormt geen belemmering voor de voorgenomen nieuwbouw van een woning.

#### **4.2.4. Externe veiligheid**

<span id="page-19-0"></span>Bij externe veiligheid gaat het onder meer om productie, opslag, transport en gebruik van gevaarlijke stoffen. Dergelijke activiteiten leggen beperkingen op aan de omgeving. Door voldoende afstand aan te houden tussen deze activiteiten en 'gevoelige objecten' wordt voldaan aan de wettelijke normen.

Het Besluit externe veiligheid inrichtingen (Bevi) van 27 oktober 2004 en de hierin opgenomen Regeling externe veiligheid inrichtingen, geeft aan welke activiteiten/bedrijven risicocontouren kennen, waarmee rekening dient te worden gehouden bij het verlenen van vergunningen in het kader van de Wet algemene bepalingen omgevingsrecht en bij nieuwe ruimtelijke ontwikkelingen.

Het Bevi heeft tot doel de risico's waaraan burgers in hun leefomgeving worden blootgesteld door activiteiten met gevaarlijke stoffen in bedrijven tot het aanvaarde maximum te beperken. Het gaat daarbij om het beperken van de kans op en effect van een ernstig ongeval vanwege activiteiten met gevaarlijke stoffen binnen inrichtingen. Op vergelijkbare wijze zijn de aanvaardbare risico's, verbonden aan transport van gevaarlijke stoffen over weg, water en spoor en het transport door buisleidingen, vastgelegd in het Besluit externe veiligheid transportroutes (Bevt) en het Besluit externe veiligheid buisleidingen (Bevb) en de daarbij behorende regelingen. Het doel wordt in Bevi, Bevt en Bevb vertaald naar de begrippen plaatsgebonden risico en groepsrisico:

- Plaatsgebonden risico (PR): Risico op een plaats buiten een inrichting, uitgedrukt als een kans per jaar dat een persoon onafgebroken en onbeschermd op die plaats zou verblijven, overlijdt als rechtstreeks gevolg van een ongewoon voorval binnen een inrichting waarbij een gevaarlijke stof betrokken is.
- Groepsrisico (GR): Cumulatieve kansen per jaar dat ten minste 10, 100 of 1000 personen overlijden als rechtstreeks gevolg van hun aanwezigheid in het invloedsgebied van een inrichting en een ongewoon voorval binnen de inrichting waarbij een gevaarlijke stof betrokken is.

In Bevi, Bevt en Bevb zijn de risiconormen (plaatsgebonden risicoafstanden) wettelijk vastgelegd. Binnen deze afstanden mogen geen kwetsbare objecten worden opgericht. Beperkt kwetsbare objecten mogen alleen onder zwaarwegende motieven binnen deze risicoafstanden. Er is in Bevi, Bevt en Bevb geen harde norm voor het groepsrisico vastgesteld. Voor het groepsrisico geldt een verantwoordingsplicht. Derhalve is de risicokaart geraadpleegd.

Hieruit blijkt dat er geen inrichtingen in de omgeving aanwezig zijn, waarmee voor wat betreft het aspect externe veiligheid rekening dient te worden gehouden. Ook externe veiligheidsrisico's als gevolg van het transport van gevaarlijke stoffen over de weg en het water en/of door buisleidingen zijn niet relevant voor de planvorming.

**Afbeelding 8: Fragment risicokaart.**

Het plangebied ligt wel binnen het invloedsgebied van de spoorlijn Utrecht-Meteren. Over dit spoor vindt transport van gevaarlijke stoffen plaats. Het plangebied ligt echter buiten een veiligheidszone, een plasbrandaandachtsgebied en buiten de meest relevante zones voor het groepsrisico (de 200-meterzones). Op grond van artikel 7 van het Besluit externe veiligheid transportroutes (Bevt) nog moet worden ingegaan op de aspecten zelfredzaamheid en bestrijdbaarheid.

Volgens artikel 9 van het Bevt moet de Veiligheidsregio in de gelegenheid worden gesteld om hierover een advies uit te brengen. De Veiligheidsregio heeft op 3 juni 2020 aangegeven dat in dit geval sprake is van een standaardsituatie, waarvoor onderstaande verantwoordingstekst kan worden gehanteerd. Relevant hierbij is dat het ruimtelijke besluit geen betrekking heeft op het mogelijk maken van een (nog niet aanwezig) 'bijzonder kwetsbare object', bestemd voor verminderd zelfredzame personen.

- Bestrijdbaarheid van de omvang van een ramp of zwaar ongeval Bij een calamiteit, waarbij toxische vloeistoffen of gassen (kunnen) vrijkomen, zal de brandweer inzetten op het beperken of voorkomen van effecten. Deze inzet zal voornamelijk plaatsvinden bij de bron. De brandweer richt zich dan niet direct op het bestrijden van effecten in of nabij het plangebied. De mogelijkheden voor bestrijdbaarheid worden daarom niet verder in beschouwing genomen.
- Mogelijkheden tot zelfredzaamheid Bij een calamiteit, waarbij toxische vloeistoffen of gassen vrijkomen, is het belangrijk dat de aanwezigen in het plangebied worden geïnformeerd hoe te handelen bij dat incident. Hiervoor wordt gebruik gemaakt van de zogenaamde waarschuwings- en alarmeringspalen (WAS-palen) of NL-alert. Bij het genoemde incidentscenario is het advies om te schuilen in een gebouw en de ramen, deuren en ventilatieopeningen te sluiten. In het plangebied zijn voldoende mogelijkheden aanwezig om dit advies tijdig op te volgen.

#### *Conclusie*

Het aspect externe veiligheid is alleen relevant vanwege het vervoer van gevaarlijke stoffen over het spoor Utrecht-Meteren. Gelet op de hiervoor genoemde overwegingen zijn er voor het plangebied voldoende mogelijkheden voor de zelfredzaamheid bij een zwaar ongeval op deze transportroute. Dit betekent dat geen nadere eisen aan het plan hoeven te worden gesteld in het kader van het aspect externe veiligheid. Uit het oogpunt van externe veiligheid zijn er ook voor het overige geen belemmeringen voor de planontwikkeling van Rietveldseweg 14a.

#### **4.2.5. Luchtkwaliteit**

<span id="page-21-0"></span>Op 15 november 2007 is de Wet luchtkwaliteit samen met de AMvB Niet in betekenende mate bijdragen (NIBM), de ministeriële regeling NIBM, de ministeriële regeling Projectsaldering en de ministeriële regeling Beoordeling luchtkwaliteit in werking getreden.

Projecten die niet in betekenende mate bijdragen aan de luchtverontreiniging, hoeven volgens de nieuwe wet niet meer afzonderlijk getoetst te worden aan de grenswaarden voor de buitenlucht. Het Besluit NIBM omschrijft het begrip nader: een project dat minder dan 3% van de grenswaarden bijdraagt is NIBM. Dit komt overeen met 1,2 microgram/m³ voor fijn stof en NO2. Voor woningbouw ligt de 3%-grens op 1.500 woningen.

Uit de atlas voor de leefomgeving (peiljaar 2017, bron: www.atlasleefomgeving.nl) blijkt dat de achtergrondconcentratie stikstofdioxide (18,9 microgram per m³) en fijnstof (18,5 microgram per m³) zich beneden de wettelijk toegestane jaargemiddelde grenswaarde van 40 microgram per m³ bevinden. De concentratie zeer fijn stof (11,4 microgram per m³) bevindt zich beneden de wettelijk toegestane jaargemiddelde grenswaarde van 20 microgram per m³. In het plangebied worden de grenswaarden derhalve niet overschreden.

#### *Conclusie*

Het aspect luchtkwaliteit vormt geen belemmering voor de realisatie van een woning op het perceel aan de Rietveldseweg 14a.

### **4.3. Ecologie**

<span id="page-22-0"></span>De natuur in Nederland wordt beschermd vanuit twee invalshoeken: bescherming van gebieden en bescherming van soorten.

Per 1 januari 2017 is de Flora- en faunawet samen met de Boswet en Natuurbeschermingswet vervangen door de Wet natuurbescherming (Wnb). Onder de Wet natuurbescherming vervallen de voormalige tabellen 1, 2 en 3 (Flora- en faunawet) waarin de beschermde soorten zijn opgenomen. Tevens zijn er circa 200 soorten niet langer beschermd en worden enkele bedreigde soorten toegevoegd. De soortenbescherming binnen de Wet natuurbescherming is opgedeeld in de volgende beschermingsregimes: Vogelrichtlijnsoorten, Habitatrichtlijnsoorten en andere soorten. Voor alle beschermde soorten geldt een ontheffingsplicht. Het bevoegd gezag (de provincie) kunnen voor de soorten die zijn opgenomen in het 'beschermingsregime andere soorten' vrijstellingsbesluit nemen en hierin onderscheid maken tussen meer en minder strikt beschermde soorten.

Om te bepalen of wordt voldaan aan de Wet natuurbescherming is een quickscan4 uitgevoerd.

#### *Gebiedsbescherming*

Het plangebied heeft geen directe relatie met beschermde gebieden (Natura2000, beschermde natuurmonumenten, (P)EHS gebieden of ecologische verbindingszones). Het dichtstbijzijnde Natura2000-gebied, Lingegebied & Diefdijk-Zuid, ligt op circa 3,6 kilometer ten westen van het plangebied. Eventueel optredende overlast door trillingen, geluid en licht vallen weg door de ruime afstand. Het dichtstbijzijnde gebied van het Natuurnetwerk Nederland (NNN) ligt op circa 1 kilometer ten zuiden van het perceel Rietveldseweg 14a. De ruimtelijke ontwikkeling op de planlocatie leidt niet tot aantasting van de landschappelijke kwaliteit en de wezenlijke natuurwaarden van het Natuurnetwerk Nederland. Gezien de afstand tussen de planlocaties en de gebieden van het natuurnetwerk is er geen sprake van externe werking (geen toetsingskader). Tevens geldt voor Belangrijke Weidevogelgebieden dat externe werking geen toetsingskader is.

Gelet op de afstand tot het dichtstbijzijnde Natura2000-gebied is ten behoeve van de aanlegfase een stikstofberekening5 met de AERIUS-calculator (versie 2019A_20200327_c5ea8671e4) uitgevoerd. Er is bij die berekening uitgegaan van een ruime marge in tijd en dat een bouwkraan 100 uur nodig heeft voor de sloop van de bestaande woning. Op grond van een checklist van Antea is de stikstofemissie voor het bouwrijp maken en het bouwen van één woning een uitstoot van 62,5 kg stikstof (bij normale werktuigen). Uit de berekening blijkt dat er geen sprake

<sup>4</sup> Blom Ecloogie, Quickscan Wet natuurbescherming Rietveldseweg 14a te Culemborg, BE/2020/348/r, Waardenburg, 8 mei 2020

<sup>5</sup> buRO - bureau voor ruimtelijke ordening B.V., Berekening Aeriuscalculator Rietveldseweg 14a Culemborg, Aeriuskenmerk S5Saz5PhaWs5, Amersfoort, 30 maart 2020

is van een depositiewaarde hoger dan 0,00 mol/ha/jaar. Omdat de woning gasloos wordt uitgevoerd en het vervangende nieuwbouw betreft waardoor er geen extra verkeersbewegingen zijn, zal ook in de feitelijke gebruiksfase de depositie niet meer dan 0,00 mol/ha/jaar bedragen.

### *Soortenbescherming*

De planlocatie heeft mogelijk een essentiële functie voor gebouwbewonende vleermuizen. Er dient aanvullend onderzoek uitgevoerd te worden naar de aanwezigheid van rust- en verblijfplaatsen van vleermuizen. De planlocatie is mogelijk geschikt leefgebied voor algemene zoogdieren, foeragerende vleermuizen, amfibieën, insecten en broedvogels die niet beschermd zijn (behoudens de Algemene zorgplicht) onder de Wet natuurbescherming.

Voor alle soorten (beschermd en niet beschermd) geldt de algemene zorgplicht. Deze houdt in dat de werkzaamheden op een zodanige wijze worden uitgevoerd dat planten en dieren zo min mogelijk worden verstoord. Ook materialenopslag, bouwketen enzovoort mogen geen verstorend effect hebben binnen of buiten het plangebied. Door de aanwezige vegetatie of bodemmateriaal (takken, stronken) gefaseerd te verwijderen, wordt bodembewonende dieren de kans gegeven in de nabijgelegen omgeving een ander leefgebied te benutten. Ook in andere gevallen wordt gelegenheid gegeven aan dieren, die tijdens de werkzaamheden worden gevonden, te vluchten of zich te verplaatsen naar een schuilplaats buiten het bereik van de werkzaamheden.

### *Conclusie*

De beoogde ontwikkeling leidt niet tot overtreding van gebiedsbescherming en houtopstanden in het kader van de Wnb. Voorafgaand aan de werkzaamheden dient met aanvullend onderzoek te worden vastgesteld of de te slopen bebouwing een relevante functie heeft voor gebouwbewonende vleermuizen. Indien gebouwbewonende vleermuizen gebruik maken van de planlocatie zal bevoegd gezag onder voorwaarden een ontheffing verlenen van de verbodsbepalingen Wnb artikel 3.1, lid 2 en 4 alsmede artikel 3.5, lid 2 en 4. De voorwaarden betreffen dat:

- het onderzoek wordt uitgevoerd conform de meest actuele versie van het vleermuisprotocol;
- er geen andere bevredigende oplossing is;
- er sprake is van een wettelijk belang (vleermuizen: er is sprake van een reden van sociale of economische aard); en
- er geen afbreuk wordt gedaan aan de gunstige staat van instandhouding van de soort (een robuust en ruim maatregelenpakket van tijdelijke en permanente voorzieningen wordt hiertoe voorgesteld en uitgevoerd).

Gezien het voorgaande onderzoek is er geen reden om aan te nemen dat eventueel benodigde ontheffingen, mits de juiste maatregelen worden getroffen en een wettelijk belang kan worden aangevoerd, niet verkregen zouden kunnen worden. De beoogde realisatie van de nieuwe woning zal op een andere locatie binnen het plangebied geschieden. Hierdoor is het mogelijk om te starten met de bouw van de nieuwe woning zonder dat hierbij negatieve effecten ontstaan op flora en/of fauna die beschermd zijn onder Wnb. De huidige woning en schuur dienen hierbij te

alle tijde intact te blijven tot de resultaten van het aanvullend vleermuisonderzoek en eventuele daaropvolgende ontheffing verkregen zijn.

Tijdens de uitvoering van de werkzaamheden dient rekening te worden gehouden met de (mogelijke) aanwezigheid van foeragerende vleermuizen, rugstreeppadden en algemene broedvogels (in het kader van Algemene Zorgplicht). Voor deze soorten dienen maatregelen te worden getroffen om effecten te voorkomen.

De conclusie is dan ook dat de ontwikkeling aan de Rietveldseweg 14a te Culemborg uitvoerbaar is zoals bepaald in de Wro (artikel 3.1.6 Bro).

#### <span id="page-24-0"></span>**4.4. Verkeer en parkeren**

#### **4.4.1. Verkeer**

<span id="page-24-1"></span>Het plangebied zal net als in de huidige situatie worden ontsloten via de Rietveldseweg. Omdat het aantal woningen niet toeneemt, heeft de planontwikkeling geen invloed op de verkeersaantrekkende werking van het perceel.

#### **4.4.2. Parkeren**

<span id="page-24-2"></span>De 'Nota parkeernormen Culemborg' is gebaseerd op de kengetallen van CROW publicatie 317. De CROW publicatie geeft kengetallen weer voor heel Nederland. In de nota zijn de kengetallen beperkt tot de meest voorkomende voorzieningen in Culemborg. Voor Culemborg zijn de normen van toepassing voor een matig stedelijk gebied. Culemborg heeft namelijk een gemiddelde omgevingsadressen dichtheid van 1.361 woningen per km².

Voor een woning in de categorie 'koop vrijstaand (woning duur)' in het deel gebied rest bebouwde kom bedraagt de parkeernorm 2,6 parkeerplaatsen per woning. Op eigen terrein is voldoende ruimte om die parkeerbehoefte te accommoderen. Parkeren vormt geen belemmering vormt voor de uitvoerbaarheid van onderhavig plan.

#### <span id="page-24-3"></span>**4.5. Cultuurhistorie**

#### **4.5.1. Archeologie**

<span id="page-24-4"></span>Het Verdrag van Malta regelt de omgang met het Europees archeologisch erfgoed. Nederland ondertekende dit verdrag van de Raad voor Europa in 1992. Aanleiding voor dit verdrag was dat het Europese archeologische erfgoed in toenemende mate bedreigd werd. Niet alleen door natuurlijke processen of ondeskundig gebruik van het bodemarchief, maar ook door ontwikkelingen in de ruimtelijke ordening.

Op 1 juli 2016 is de Erfgoedwet in werking getreden. Hiermee zijn de uitgangspunten van het Verdrag van Malta binnen de Nederlandse wetgeving geïmplementeerd. De wet regelt de bescherming van archeologisch erfgoed in de bodem, de inpassing ervan in de ruimtelijke ontwikkeling en de financiering van opgravingen: 'de veroorzaker betaalt'.

In het kader hiervan dient een gemeente ruimtelijke planvorming te toetsen op archeologische waarden. Indien potentiële archeologische waarden worden verstoord, dient hier nader onderzoek naar te worden verricht. Het belangrijkste doel is de bescherming van archeologische waarden in de bodem (in situ) omdat de bodem doorgaans de beste garantie biedt voor een goede conservering. Vooronderzoek moet duidelijk maken welke archeologische waarden verwacht kunnen worden. Wie de bodem in wil, bijvoorbeeld om te bouwen, kan verplicht worden om een archeologisch vooronderzoek te (laten) uitvoeren. De onderzoeksresultaten bepalen het verdere vervolg; een aanpassing van de bouwplannen of het opgraven van archeologische vondsten. Er wordt uitgegaan van het basisprincipe dat de "verstoorder" betaalt voor het opgraven en het documenteren van de aangetroffen waarden als behoud in de bodem niet tot de mogelijkheden behoort. Het is verplicht om met nieuwe bestemmingsplannen rekening te houden met de mogelijke aanwezigheid van archeologische waarden.

Recent, in 2019, is het Paraplubestemmingsplan Archeologie vastgesteld. Daarin heeft het plangebied de archeologische dubbelbestemming "Waarde – Archeologie 3" waarbij een onderzoeksplicht geldt vanaf 1.000 m² en dieper dan 0,3 meter.

Het totale oppervlak van het plangebied voor dit bestemmingsplan overstijgt deze oppervlaktemaat. Om die reden is op advies van de Omgevingsdienst Rivierenland (ODR) het uitvoeren van een bureau- en karterend booronderzoek6 in het kader van deze bestemmingsplanwijziging uitgevoerd. Daarbij is in aanmerking genomen dat voor het gebied, waar de nieuwe woning deel van gaat uitmaken, sprake is van een hoge archeologische verwachting. Bovendien zijn in het verleden in de nabijheid van de planlocatie archeologische vondsten aangetroffen. Door middel van het uitvoeren van een bureau- en karterend booronderzoek wordt duidelijk of dat risico op deze locatie (ook) aanwezig is.

Tijdens het booronderzoek is een archeologisch niveau gevonden vanaf 100 à 190 cm –mv (0,06 tot 0,52 m +NAP). Het niveau bestaat uit verschillende laklagen waarbij in of net onder de laklagen archeologische indicatoren zijn waargenomen. Deze vormen een aanwijzing dat er archeologische resten te verwachten zijn. Omdat het terrein te laag ligt ten opzichte van zijn omgeving, zal het circa 50 cm worden opgehoogd worden voor de woningbouw. Om die reden worden de waarschijnlijk aanwezige archeologische resten niet bedreigd en kunnen deze worden behouden in situ. Mochten de bouwplannen gewijzigd worden, waardoor bodemingrepen 1 m –mv overschrijden, wordt een vervolgonderzoek geadviseerd door middel van een proefsleuvenonderzoek.

Indien bij de uitvoering van de werkzaamheden onverwacht archeologische resten worden aangetroffen, dan is conform artikel 5.10 van de Erfgoedwet aanmelding van de desbetreffende

<sup>6</sup> Laagland Archeologie, Bureauonderzoek en Inventariserend veldonderzoek - karterende fase Rietveldseweg 14A, Culemborg gemeente Culemborg (GD), Laagland Archeologie Rapport 489, Versie 1.1 (definitief), Almelo, augustus 2020

vondsten bij de Minister van Onderwijs, Cultuur en Wetenschap c.q. de Rijksdienst voor het Cultureel Erfgoed verplicht (vondstmelding via ARCHIS). Omdat het nooit met zekerheid is uit te sluiten dat toch enkele archeologische waarden aanwezig zal de gemeente Culemborg bij het verlenen van omgevingsvergunningen de vergunninghouder wijzen op haar plicht om archeologische vondsten te melden bij de gemeente Culemborg.

### **4.5.2. Monumenten**

<span id="page-26-0"></span>In het plangebied zijn geen Rijks- of gemeentelijke monumenten aanwezig.

De Rietveldseweg is genoemd naar de Polder Rietveld, die zich ten zuiden van dit onderdeel van de zeer lange Rietveldseweg bevindt. Deze loopt ten westen van de Polder Rietveld en maakt ongeveer ter hoogte van de bouwlocatie een scherpe knik naar het oosten. De Rietveldsche Wetering en Prijssche Wetering stoten hier van origine op elkaar. Dat is nog te zien aan de verkaveling, bestaande uit een lange smalle strook grond parallel aan wetering en Rietveldseweg. De kavels ten noorden van deze strook bestonden uit een loodrecht op de weg staande strokenverkaveling, waarvan de richting nog terug te vinden is in de straten van de nieuwbouwwijk Parijsch.

De huidige schuur en woning uit 1976 bezitten geen cultuurhistorische waarde en kunnen daarom worden gesloopt. Als referentie voor de nieuwe vrijstaande woning, eenlaags onder een kap, kan de oorspronkelijke materialisering van het karakteristieke 'weerwolvenhuisje' dienen, dat is gesitueerd aan de Rietveldseweg nummer 24 (deels gepleisterd en wit geschilderd, baksteen, rood pannen dak). De nieuwbouw op het kavel van 14a, wordt meer naar het zuiden van de Rietveldseweg gesitueerd en dat past in historisch-geografische zin ook beter dan de bestaande woning, die ver van de Rietveldseweg staat. De nieuwe locatie bevindt zich zo ongeveer op de historisch-geografische interessante smalle strook grond die van west naar oost loopt, en vormt daarmee een samenhangend bebouwingslint met de bestaande bebouwing langs deze weg.

### **4.6. Vormvrije mer-beoordeling**

<span id="page-26-1"></span>Het Besluit ruimtelijke ordening stelt in artikel 3.1.1, onder f dat inzicht dient te worden gegeven in de uitvoerbaarheid van het plan. Bovendien dien het bestuursorgaan bij de voorbereiding van het besluit (tot vaststelling van het bestemmingsplan) de nodige kennis te vergaren omtrent de relevante feiten en de af te wegen belangen (artikel 3.2 Algemene Wet Bestuursrecht).

Voorheen kon worden volstaan met de conclusie dat de omvang van de activiteit onder de drempelwaarde lag en dus geen m.e.r.-(beoordeling) noodzakelijk was, onder de nu geldende regeling moet een motivering worden gegeven. De consequentie van de nieuwe regeling is dat in *elk besluit of plan* dat betrekking heeft op activiteiten die voorkomen op de D-lijst aandacht moet worden besteed aan m.e.r. Het komt er op neer dat voor elk besluit of plan dat betrekking heeft op activiteit(en) die beneden de drempelwaarden vallen uit de D-lijst, een toets moet worden uitgevoerd of belangrijke nadelige milieugevolgen kunnen worden uitgesloten. Voor deze

toets, die dus een nieuw element is in de m.e.r.-regelgeving, wordt de term *vormvrije m.e.r. beoordeling* gehanteerd. Deze vormvrije m.e.r.-beoordeling kan tot twee conclusies leiden:

- belangrijke nadelige milieugevolgen zijn uitgesloten: er is geen m.e.r.(-beoordeling) noodzakelijk;
- belangrijke nadelige gevolgen voor het milieu zijn niet uitgesloten: er moet een m.e.r. beoordeling plaatsvinden of er kan direct worden gekozen voor m.e.r.

De realisatie van woningen betreft een activiteit die genoemd staat in onderdeel D van het Besluit-m.e.r: 'De aanleg, wijziging of uitbreiding van een stedelijk ontwikkelingsproject met inbegrip van de bouw van winkelcentra of parkeerterreinen' (categorie D12). Conform het Besluitm.e.r. is de activiteit m.e.r.-beoordelingsplichtig indien de activiteit betrekking heeft op de volgende gevallen:

- 1) een oppervlakte van 100 hectare of meer,
- 2) een aaneengesloten gebied en 2000 of meer woningen omvat, of
- 3) een bedrijfsvloeroppervlakte van 200.000 m² of meer.

Een 'stedelijk ontwikkelingsproject' is niet nauw gedefinieerd in het Besluit m.e.r. Er is daarom ruimte voor interpretatie en discussie met betrekking tot wanneer een plan wel of niet als een stedelijk ontwikkelingsproject beschouwd moet worden. Uit jurisprudentie blijkt dat niet elke ontwikkeling waar gebouwd wordt automatisch valt onder een 'stedelijke ontwikkeling' zoals bedoeld in het Besluit m.e.r. Daarom hoeft de bouw van een woning niet altijd beschouwd te worden als een 'stedelijk ontwikkelingsproject' zoals bedoeld in het Besluit milieueffectrapportage (activiteit D.11.2).

Het plan voor de Rietveldseweg 14a in Culemborg heeft een aantal kenmerken die maken dat zij geen 'stedelijk ontwikkelingsproject' is zoals bedoeld bij activiteit D.11.2, namelijk:

- het bebouwd oppervlakte neemt niet of nauwelijks toe (immers, er wordt ook een woning gesloopt);
- er is geen sprake van een functiewijziging (wonen blijft wonen);
- het betreft de bouw van een woning binnen de bebouwde kom van Culemborg, in een omgeving die al grotendeels bebouwd is (woonwijk).

Doordat het plan niet valt onder activiteit D.11.2 uit het Besluit milieueffectrapportage zijn er geen vormvrije m.e.r.-beoordeling, m.e.r.-aanmeldnotitie en/of m.e.r.-beoordelingsbesluit nodig.

# <span id="page-28-0"></span>**5. Verklaring van de regels**

### **5.1. Algemeen**

<span id="page-28-1"></span>De Wet ruimtelijke ordening (Wro) en het Besluit op de ruimtelijke ordening zijn op 1 juli 2008 in werking getreden. Voor wat betreft de terminologie en de opbouw van dit plan is op de wet aangesloten. Als voorbeeld hiervan kan worden genoemd dat de voorschriften nu regels heten en dat vrijstellingen nu afwijking worden genoemd. Daarnaast zijn de algemene gebruiksbepalingen en de zogenaamde toverformule niet meer noodzakelijk, omdat in de wet is bepaald dat gronden niet in strijd met hun bestemming mogen worden gebruikt.

Bij het opstellen van het bestemmingsplan is er voor gekozen de planologisch-juridische regeling in dit bestemmingsplan zoveel mogelijk aan te sluiten (met inachtneming van de Wro) bij het bestemmingsplan Parijsch-Zuid en beide paraplubestemmingsplannen. Het onderhavig bestemmingsplan gaat uit van de meest recente versie van het rapport Standaard Vergelijkbare Bestemmingsplannen 2012 (SVBP-2012-v1.3.1).

### **5.2. Bestemmingsplan**

<span id="page-28-2"></span>Het digitale bestemmingsplan Rietveldseweg 14a is de verzameling geometrisch bepaalde planobjecten dat is vervat in een GML-bestand (NL.IMRO.0216.BPRietveldseweg14a-VSG1) met bijbehorende regels. Dit bestemmingsplan is via elektronische weg uitwisselbaar en raadpleegbaar. Het geeft de bestemming en de bebouwingsmogelijkheden van de gronden aan.

Het digitale bestemmingsplan bestaat uit een GML-bestand met bijbehorende regels. De verbeelding omvat één kaartblad (genummerd 0216-01-P01). Het kaartblad geeft de bestemming van de gronden aan. Waar nodig zijn aanduidingen op de kaart opgenomen waarvan de betekenis in de regels wordt verklaard.

Op de verbeelding is ter plaatse van de nieuwe woning een bouwvlak op de verbeelding aangegeven. Daarnaast is het bestaande bouwvlak voor de huidige woning a van de verbeelding verwijderd.

### **5.3. Plansystematiek**

<span id="page-28-3"></span>Het plangebied krijgt een gedetailleerde plansystematiek en heeft zodoende een rechtstreekse bouwtitel. In de regels zijn bouw- en gebruiksregels opgenomen die de bebouwings-, gebruiksen inrichtingsmogelijkheden van het plangebied inkaderen.

### **5.4. Specifieke verklaring van dit bestemmingsplan**

<span id="page-28-4"></span>De regels van het voorliggende bestemmingsplan zijn onderverdeeld in vier hoofdstukken. Deze hoofdstukken zijn:

- 1. Inleidende regels
- 2. Bestemmingsregels
- 3. Algemene regels
- 4. Overgangs- en slotregels

#### *Inleidende regels*

In de Inleidende regels worden de gebruikte begrippen beschreven (artikel 1) en worden regels gesteld ten aanzien van de wijze waarop gemeten moet worden (artikel 2).

#### *Bestemmingsregels*

De Bestemmingsregels bevatten de één enkelbestemming en één dubbelbestemming: "Wonen" (artikel 3) en de dubbelbestemming "Waarde – Archeologie 3" (artikel 4).

De bestemming "Wonen' is overgenomen uit het vigerende bestemmingsplan. De gronden binnen die bestemming zijn aangewezen voor wonen, aan huis-verbonden beroepen, tuinen, erven en verhardingen, en water en waterhuishoudkundige voorzieningen. Het betreft hier het woongebied van een al bestaande wijk. Er is uitsluitend een vrijstaande woning toegelaten, waarbij binnen het bouwvlak dient te worden gebouwd. De toegestane goot- en bouwhoogte zijn opgenomen ter plaatse van de gelijknamige aanduiding. Aan- en uitbouwen en bijgebouwen zijn toegestaan met inachtneming van de in de planregels opgenomen beperkingen wat betreft situering en maatvoering. Voor bouwwerken, geen gebouwen zijnde geldt dat de bouwhoogte van erf- en terreinafscheidingen niet meer dan 2 meter mag bedragen, mits niet gelegen voor de naar de weg gekeerde gevel. Het bevoegd gezag kan met een omgevingsvergunning van een aantal bouwregels afwijken. Met een omgevingsvergunning kan een grotere oppervlakte ten behoeve van een aan-huis-verbonden beroep worden toegestaan, of lichte bedrijvigheid.

De archeologische dubbelbestemming "Waarde – Archeologie 3" is overgenomen uit het Paraplubestemmingsplan Archeologie. In de bouwregels is bepaald dat: een aanvrager van een omgevingsvergunning een archeologisch rapport dient te overleggen, waarin de archeologische waarde van het terrein dat blijkens de aanvraag zal worden verstoord in voldoende mate is vastgesteld bij bodemingrepen vanaf 1.000 m² en een fundering gelegen op een diepte van meer dan 0,3 meter onder maaiveld. In de bestemming is een omgevingsvergunningenstelsel opgenomen voor het uitvoeren van werken, geen bouwwerk zijnde, of van werkzaamheden indien bovengenoemde ondergrenzen worden overschreden. Verder is een omgevingsvergunningenstelsel opgenomen voor het slopen van bouwwerken met die ondergrenzen om de eventuele archeologische waarden te beschermen. Gelet op de omvang van het plangebied ligt het niet voor de hand dat naast het reeds uitgevoerd bureau en -karterend booronderzoek nog verder archeologisch onderzoek dient te worden uitgevoerd in het kader van de realisatie van de nieuwe woning of ten behoeve van de sloop van de bestaande woning.

#### *Algemene regels*

In artikel 5 is een antidubbeltelregel opgenomen. De antidubbeltelregel strekt ertoe dat gronden die al eens in aanmerking zijn genomen bij het verlenen van bouwvergunningen, niet nogmaals meegeteld kunnen worden.

In de Algemene bouwregels (artikel 6) zijn bepalingen opgenomen die bestaande legale bouwwerken legaliseren, die qua maatvoering afwijken van de regeling in het bestemmingsplan.

Artikel 2.1, lid 1, onder c van de Wet algemene bepalingen omgevingsrecht omvat een verbod om gronden in strijd met hun bestemming te gebruiken. De algemene gebruiksregels in artikel 7 omvatten een aantal verboden om gronden en bouwwerken voor diverse activiteiten te gebruiken voor seksuele dienstverlening. Daarnaast is het op grond van dit artikel verboden bijgebouwen bij een woning als zelfstandige woningen en als afhankelijke woonruimte te gebruiken.

In een bestemmingsplan kunnen regels worden opgenomen inzake afwijking van het bestemmingsplan bij omgevingsvergunning. Deze afwijkingen van de regels zijn bedoeld om de nodige flexibiliteit in het plan te brengen, zodat kan worden gereageerd op onvoorziene omstandigheden. Het gaat daarbij om relatief kleinschalige ruimtelijke ingrepen. Deze zijn opgenomen in de algemene afwijkingsregels (artikel 8).

In de overige regels is in artikel 9 is de verplichting om voldoende parkeerplaatsen aan te leggen opgenomen. Deze regeling is gebaseerd op het Paraplubestemmingsplan Parkeernormen.

#### *Overgangs- en slotregels*

De verplichte overgangsregels voor bouwwerken en gebruik zijn conform het bepaalde in artikel 3.2.2 van het Bro opgenomen (artikel 10). Tenslotte bevat het plan een slotregel (artikel 11).

# <span id="page-31-0"></span>**6. Uitvoerbaarheid**

### **6.1. Financiële uitvoerbaarheid**

<span id="page-31-1"></span>Bij de voorbereiding van een bestemmingsplan dient, op grond van artikel 3.1.6 lid 1, sub f van het Bro, onderzoek plaats te vinden naar de (economische) uitvoerbaarheid van het plan.

Vóór de vaststelling van het onderhavige bestemmingsplan zal met de initiatiefnemer een anterieure overeenkomst worden gesloten waarin afspraken over het verhaal van plankosten (planschade) worden vastgelegd. Hierdoor zijn de plankosten anderszins verzekerd waardoor in deze situatie van het vaststellen van een exploitatieplan kan worden afgezien.

### **6.2. Maatschappelijke uitvoerbaarheid**

<span id="page-31-2"></span>Bij de voorbereiding van een (voor)ontwerp bestemmingsplan dient op grond van artikel 3.1.6 lid 1 Wro sub c overleg te worden gevoerd als bedoeld in artikel 3.1.1 Bro. Op basis van het eerste lid van dit artikel wordt overleg gevoerd met waterschappen en met die diensten van provincie en Rijk die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn. Voor wat kleinere plannen kan, in overleg, afgezien worden van dit overleg.

De belangen van het Rijk zijn niet in het geding. Het plan is in het kader van dit vooroverleg verzonden aan het Waterschap Rivierenland en aan de provincie Gelderland.

Het Waterschap Rivierenland heeft op 2 juli 2020 per e-mail gereageerd en aangegeven dat voor de waterparagraaf geen rekening gehouden hoeft te worden met waterkeringen, persleidingen of wegen. Als het verhard oppervlak in de nieuwe situatie (inclusief een inschatting van verharding in de tuin/paden/etc.) toeneemt, dient mogelijk gecompenseerd te worden. Daarvan is echter geen sprake omdat het verhard oppervlak zal afnemen omdat de woning dichter bij de weg wordt gebouwd en de oprit korter wordt. Daarnaast heeft het waterschap een aantal tekstsuggesties gedaan die in de waterparagraaf zijn opgenomen.

In een e-mail van 16 juni 2020 geeft de provincie Gelderland aan er geen provinciaal belang speelt in dit plan, omdat er sprake is van de verplaatsing van één woning binnen bestaand stedelijk gebied.

De planontwikkeling heeft maar beperkt invloed op het woon- en leefklimaat van omwonenden. In het voorjaar van 2020 heeft de initiatiefnemer de directe buren in een omgevingsdialoog geinformeerd over de voorgenomen realisatie daarvan. Zij hebben te kennen gegeven geen bezwaar te hebben tegen de bouw van de woning. De gevoerde omgevingsdialoog met de direct betrokken omwonenden is kort beschreven en inzichtelijk gemaakt in een document7 , dat als

<sup>7</sup> Gemeente Culemborg, Omgevingsdialoog voor nieuwbouw woning op de locatie Rietveldseweg 14a te Culemborg, juli 2020

aparte bijlage bij de toelichting van het (ontwerp)bestemmingsplan is gevoegd. Kortheidshalve wordt naar dit document verwezen. De uitkomst van deze omgevingsdialoog heeft het college voldoende aanleiding gegeven om voor dit plan geen aparte inspraakprocedure te laten plaatsvinden.

### **6.3. Ontwerpbestemmingsplan**

<span id="page-32-0"></span>Het ontwerpbestemmingsplan Rietveldseweg 14a en het ontwerpbesluit hogere grenswaarde Wet geluidhinder Rietveldseweg 14a zijn met ingang van 23 juli 2020 tot en met 2 september 2020 gedurende 6 weken ter inzage gelegd. Gedurende deze periode is een ieder in de gelegenheid gesteld om zienswijzen kenbaar te maken. Tijdens die periode zijn geen zienswijzen ingediend.

Na vaststelling door de gemeenteraad wordt het vaststellingsbesluit bekend gemaakt. Het bestemmingsplan ligt na bekendmaking 6 weken ter inzage. Gedurende deze termijn is er de mogelijkheid beroep in te dienen bij de Afdeling bestuursrechtspraak Raad van State. Het bestemmingsplan treedt vervolgens daags na afloop van de tervisielegging in werking als er geen beroep is ingesteld. Is er wel beroep ingesteld dan treedt het bestemmingsplan ook in werking, tenzij naast het indienen van een beroepschrift ook om een voorlopige voorziening is gevraagd. De schorsing van de inwerkingtreding eindigt indien de voorlopige voorziening wordt afgewezen. De procedure eindigt met het besluit van de Afdeling bestuursrechtspraak van de Raad van State.