<span id="page-0-0"></span>**Wijzigingsplan** Suermondsweg 18 te Smilde

*Vastgesteld*

Rapportnummer: RB 10.324 Datum vrijgave: November 2017 Opsteller: Dhr. H. de Roo Goedkeuring: Dhr. M. Beek

Opdrachtgever: De heer H. Daling

|     | 1                                                               |  |
|-----|-----------------------------------------------------------------|--|
| 1   | HOOFDSTUK 1 INLEIDEND HOOFDSTUK 4                               |  |
| 1.1 | Inleiding 4                                                     |  |
| 1.2 | Aanleiding4                                                     |  |
| 1.3 | Planologisch kader 5                                            |  |
| 1.4 | Doel 5                                                          |  |
| 1.5 | Verantwoording 5                                                |  |
| 1.6 | Leeswijzer6                                                     |  |
| 2   | HISTORIE EN LIGGING VAN HET PLANGEBIED7                         |  |
| 2.1 | Het plangebied 7                                                |  |
| 2.2 | Het plangebied in zijn directe omgeving8                        |  |
|     |                                                                 |  |
| 3   | HOOFDSTUK 3 BELEIDSKADER 9                                      |  |
| 3.1 | Rijksbeleid 9                                                   |  |
|     | 3.1.1<br>Ruimtelijk – Structuurvisie Infrastructuur en Ruimte 9 |  |
|     | 3.1.2<br>Ladder voor duurzame verstedelijking 9                 |  |
| 3.2 | Provinciaal beleid 10                                           |  |
|     | 3.2.1<br>Actualisatie Omgevingsvisie Drenthe10                  |  |
|     | 3.2.2<br>Provinciale Omgevingsverordening 12                    |  |
|     | 3.2.3<br>VAB-beleid provincie Drenthe 12                        |  |
|     | 3.2.4<br>Kernkwaliteitenanalyse13                               |  |
| 3.3 | Gemeentelijk beleid 13                                          |  |
|     | 3.3.1<br>Bestemmingsplan Buitengebied13                         |  |
| 4   | HOOFDSTUK 4 OMGEVINGSFACTOREN 15                                |  |
| 4.1 | Archeologie15                                                   |  |
|     | 4.1.1<br>Aanleiding en doel 15                                  |  |
|     | 4.1.2<br>Doorwerking naar het plan 15                           |  |
| 4.2 | Bodem 15                                                        |  |
|     | 4.2.1<br>Aanleiding en doel 15                                  |  |
|     | 4.2.2<br>Doorwerking naar het plan 16                           |  |
| 4.3 | Ecologie17                                                      |  |
|     | 4.3.1<br>Aanleiding en doel 17                                  |  |
|     | 4.3.2<br>Doorwerking naar het plan 17                           |  |
| 4.4 | Fysieke veiligheid 19                                           |  |
|     | 4.4.1<br>Aanleiding en doel19                                   |  |
|     | 4.4.2<br>Doorwerking naar het plan 20                           |  |
|     | 4.4.3<br>Conclusie21                                            |  |
| 4.5 | Geluid 21                                                       |  |
|     | 4.5.1<br>Aanleiding en doel 21                                  |  |
|     | 4.5.2<br>Doorwerking naar het plan 22                           |  |
| 4.6 | Luchtkwaliteit 22                                               |  |
|     | 4.6.1<br>Aanleiding en doel 22                                  |  |
|     | 4.6.2<br>Doorwerking naar het plan 23                           |  |
| 4.7 | Milieuhinder 23                                                 |  |
|     | 4.7.1<br>Aanleiding en doel 23                                  |  |
|     | 4.7.2<br>Doorwerking naar het plan 24                           |  |
| 4.8 | Verkeer en vervoer en parkeren24                                |  |
|     | 4.8.1<br>Aanleiding en doel 24                                  |  |

|      | 4.8.2<br>Doorwerking naar het plan 24           |  |
|------|-------------------------------------------------|--|
| 4.9  | Watertoets 24                                   |  |
|      | 4.9.1<br>Aanleiding en doel 24                  |  |
|      | 4.9.2<br>Doorwerking naar het plan 25           |  |
| 4.10 | M.E.R.-beoordeling26                            |  |
|      | 4.10.1<br>Aanleiding en doel 26                 |  |
|      | 4.10.2<br>Doorwerking naar het plan 26          |  |
|      |                                                 |  |
| 5    | HOOFDSTUK 5 ECONOMISCHE UITVOERBAARHEID 28      |  |
| 6    | HOOFDSTUK 6 MAATSCHAPPELIJKE UITVOERBAARHEID 29 |  |
| 7    | HOOFDSTUK 7 JURIDISCHE TOELICHTING 30           |  |
| 7.1  | Algemeen30                                      |  |
| 7.2  | Toelichting op de toelichting30                 |  |

Gemeente Midden-Drenthe Blad 4 van 33 **Wijzigingsplan** November 2017 Suermondsweg 18 te Smilde Versie 01

## <span id="page-3-0"></span>**1 Hoofdstuk 1 Inleidend hoofdstuk**

#### <span id="page-3-1"></span>**1.1 Inleiding**

Voorliggend wijzigingsplan is bedoeld om het juridisch kader te bieden voor het kunnen uitvoeren van een ruimtelijk initiatief. Tevens biedt voorliggend wijzigingsplan de onderbouwing waarom het gewenste ruimtelijk initiatief inpasbaar is op de door initiatiefnemer gewenste locatie.

#### <span id="page-3-2"></span>**1.2 Aanleiding**

Het perceel Suermondsweg 18 in Smilde kent in het vigerende bestemmingsplan een agrarische bestemming. Aangezien het perceel niet meer volgens de agrarische bestemming wordt gebruikt ligt er de wens om het perceel, conform het beoogde feitelijk gebruik, een woonbestemming toe te kennen. Onderstaand een weergave van de ligging van het perceel.

*Fig. 1.1: Weergave van de ligging van het (indicatief) plangebied* 

*Fig. 1.2: Het plangebied gezien vanaf de Suermondseweg*

Het is de bedoeling dat de bestaande woonboerderij met aangebouwde schuur gesloopt gaat worden. Deze is verouderd. Op de plek van de te slopen gebouwen zal een nieuwe woning worden teruggebouwd. De gedachte is om hier een woning terug te

bouwen met een footprint van circa 200 m2 , waarbij een inpandige garage/berging wordt gerealiseerd.

In totaliteit wordt er dan circa 360 m2 aan bebouwing gesloopt. Hiervoor komt een woning terug van circa 200 m2 . De bestaande schuur langs de Suermondsweg blijft bestaan.

#### <span id="page-4-0"></span>**1.3 Planologisch kader**

Het perceel is opgenomen in het geldende (geconsolideerd) bestemmingsplan 'Buitengebied Midden-Drenthe', d.d. 20 augustus 2014. Op de gronden van het plangebied geldt een enkelbestemming "Agrarisch met waarden - 1". Tevens geldt een dubbelbestemming "Waarde – Archeologie 2" en een functieaanduiding "specifieke vorm van agrarisch - grondgebonden agrarisch bedrijf".

Het college van B&W is bevoegd om de huidige bestemming te wijzigen in "Wonen". Hiervoor is de grondslag gelegen in artikel 4.9, onder i, van het vigerend bestemmingsplan 'Buitengebied'.

Voorliggend wijzigingsplan geeft uitvoering aan genoemde wijzigingsbevoegdheid.

## <span id="page-4-1"></span>**1.4 Doel**

In dit wijzigingsplan wordt ingegaan op de (ruimtelijke) gevolgen van de voorgenomen ontwikkeling van het betreffende gebied. Ook wordt een beschrijving gegeven van het relevante ruimtelijk beleid. De wijziging van de bestemming dient niet in strijd te zijn met een goede ruimtelijke ordening.

## <span id="page-4-2"></span>**1.5 Verantwoording**

Bij het opstellen van voorliggend wijzigingsplan is gebruik gemaakt van diverse (beleids)documenten en websites. Sommige (beleids)documenten en beeldbeschrijvende documenten zijn in voorkomende gevallen integraal overgenomen

om de inhoud zoveel mogelijk te waarborgen. Daar waar bronnen zijn gebruikt is dat in de tekst weergegeven.

#### <span id="page-5-0"></span>**1.6 Leeswijzer**

Na dit inleidende hoofdstuk wordt in hoofdstuk 2 een weergave gegeven van de historie en ligging van het plangebied. In Hoofdstuk 3 komen de verschillende relevante beleidsstukken voorbij die van toepassing zijn op het plan en uitgewerkt van provinciaal niveau tot gemeentelijk niveau. Hoofdstuk 4 geeft de invloed weer van het plan tot de verschillende omgevingsaspecten. In hoofdstuk 5 staat de economische uitvoerbaarheid centraal. Hoofdstuk 6 doet verslag van de inspraak- en overlegreacties, waarna hoofdstuk 7 ingaat op de juridische vertaling van het plan en vervolgens volgen nog de regels en de verbeelding.

Gemeente Midden-Drenthe Blad 7 van 33 **Wijzigingsplan** November 2017 Suermondsweg 18 te Smilde Versie 01

#### <span id="page-6-0"></span>**2 Historie en ligging van het plangebied**

#### <span id="page-6-1"></span>**2.1 Het plangebied**

Het perceel Suermondsweg 18 bevindt zich in Smilde. Smilde is gelegen binnen de Drentse gemeente Midden-Drenthe. Hieronder een weergave van de ligging van Hooghalen vanuit een hoger gebiedsperspectief.

*Fig. 2.1: Nederland, de provincie Drenthe, de gemeente Midden-Drenthe en de ligging van Smilde in één oogopslag.*

#### Smilde

Smilde is een dorp en de naam van een voormalige gemeente en een voormalig waterschap in de provincie Drenthe. Het dorp Smilde vormde tot 1998 het centrale dorp van een aantal kleine dorpskernen: Bovensmilde, Smilde, Hijkersmilde en Hoogersmilde.

Smilde is gesitueerd aan beide zijden van de Drentsche Hoofdvaart, ten zuidzuidwesten van Assen. Het is een typisch voorbeeld van een lintdorp, met een lengte van circa 17 kilometer.

Sinds de gemeentelijke herindeling van 1998 zijn Bovensmilde, Smilde, Hijkersmilde en Hoogersmilde ingedeeld bij de gemeente Midden-Drenthe.

Gemeente Midden-Drenthe Blad 8 van 33 **Wijzigingsplan** November 2017 Suermondsweg 18 te Smilde Versie 01

## <span id="page-7-0"></span>**2.2 Het plangebied in zijn directe omgeving**

Het plangebied aan de Suermondsweg 18 ligt net buiten de kern van Smilde. Het plangebied is ten opzichte van Smilde in oostelijke richting gelegen.

*Fig. 2.2: Weergave van het plangebied ten opzichte van de kern Smilde*

In de directe nabijheid van het plangebied bevinden zich voornamelijk agrarische gronden en bosgebieden. In noordelijke richting van het plangebied is Accare / De Ruyterstee gelegen. In oostelijke richting is tennisvereniging 't Kyllot gelegen.

*Fig. 2.3: Weergave van het plangebied ten opzicht van de directe omgeving*

Gemeente Midden-Drenthe Blad 9 van 33 **Wijzigingsplan** November 2017 Suermondsweg 18 te Smilde Versie 01

#### <span id="page-8-0"></span>**3 Hoofdstuk 3 Beleidskader**

Binnen het ruimtelijk werkveld is door de verschillende overheidslagen veel beleid opgesteld. Middels dit beleid is getracht richting te geven aan de inrichting en het beheer van de openbare ruimte.

Getoetst wordt of het plan past binnen het vigerende planologisch kader en binnen het ruimtelijk beleid van de verschillende overheidslagen. In dit hoofdstuk staat een overzicht van het van toepassing zijnde beleid in relatie tot de gewenste ontwikkelingen van de initiatiefnemer.

#### <span id="page-8-1"></span>**3.1 Rijksbeleid**

#### <span id="page-8-2"></span>*3.1.1 Ruimtelijk – Structuurvisie Infrastructuur en Ruimte*

De Structuurvisie Infrastructuur en Ruimte (SVIR) is op 22 november 2011 onder aanvaarding van een aantal moties door de Tweede Kamer aangenomen en 13 maart 2012 vastgesteld. Onderdeel van deze structuurvisie is het Besluit algemene regels ruimtelijke ordening (Barro).

Met de structuurvisie kiest het rijk voor een selectievere inzet van rijksbeleid op slechts 13 nationale belangen. Voor deze belangen is het Rijk verantwoordelijk en wil het resultaten boeken. Buiten deze 13 belangen hebben decentrale overheden beleidsvrijheid.

Voor Smilde zijn in de SVIR geen onderwerpen opgenomen die aangemerkt worden als nationaal belang waarmee rekening gehouden dient te worden zodat het ruimtelijk Rijksbeleid als zodanig niet van invloed is op voorliggend ruimtelijk plan.

#### <span id="page-8-3"></span>*3.1.2 Ladder voor duurzame verstedelijking*

Op 1 oktober 2012 is het Besluit ruimtelijke ordening (Bro) gewijzigd, en is 'de ladder voor duurzame verstedelijking' daaraan toegevoegd. De ladder ondersteunt gemeenten en provincies in vraaggerichte programmering van hun grondgebied, het voorkomen van overprogrammering en de keuzes die daaruit volgen. De Minister van Infrastructuur en Milieu heeft een handreiking beschikbaar gesteld als hulpmiddel bij de toepassing van de ladder.

## Doel

De ladder voor duurzame verstedelijking is in de Structuurvisie Infrastructuur en Ruimte (SVIR) geïntroduceerd. Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Het Rijk wil met de introductie van de ladder vraaggerichte programmering bevorderen. De ladder beoogt een zorgvuldige afweging en transparante besluitvorming bij alle ruimtelijke en infrastructurele besluiten.

#### Motiveringsplicht en resultaat

Overheden dienen nieuwe stedelijke ontwikkeling te motiveren met de drie opeenvolgende stappen. De stappen bewerkstelligen dat de wens om een nieuwe stedelijke ontwikkeling mogelijk te maken, nadrukkelijk wordt gemotiveerd en

afgewogen met oog voor (1) de ruimtevraag, (2) de beschikbare ruimte en (3) de ontwikkeling van de omgeving waarin het gebied ligt.

De stappen schrijven geen vooraf bepaald resultaat voor, omdat het optimale resultaat moet worden beoordeeld door het bevoegd gezag dat de regionale en lokale omstandigheden kent. Dit gezag draagt de verantwoordelijkheid voor de ruimtelijke afweging over die ontwikkeling.

In deze casus is geen sprake van het toevoegen van een woning aan de woningvoorraad. In voorliggend plan is namelijk sprake van een herbestemming van een bedrijf met een bedrijfswoning naar een reguliere woonbestemming. Dit is geen stedelijke ontwikkeling waarbij de ladder voor duurzame verstedelijking hoeft te worden toegepast.

In een uitspraak van de Raad van State is bepaald dat woningbouwprojecten tot 8 woningen niet zijn aan te merken als een stedelijke ontwikkeling.

#### <span id="page-9-0"></span>**3.2 Provinciaal beleid**

## <span id="page-9-1"></span>*3.2.1 Actualisatie Omgevingsvisie Drenthe*

Op 2 juli 2014 is de Actualisatie omgevingsvisie Drenthe 2014 vastgesteld. De omgevingsvisie is hét strategische kader voor de ruimtelijk-economische ontwikkeling van Drenthe. De visie formuleert de belangen, ambities, rollen, verantwoordelijkheden en sturing van de provincie in het ruimtelijke domein.

In de Omgevingsvisie zijn vier wettelijk voorgeschreven provinciale planvormen samengenomen, te weten:

- De provinciale structuurvisie op grond van de Wro;
- Het provinciaal milieubeleidsplan op grond van de Wet milieubeheer (Wm);
- Het regionaal waterplan op grond van de waterwetgeving;
- Het Provinciaal Verkeers- en Vervoersplan op grond van de Planwet verkeer en vervoer.

De Omgevingsvisie beschrijft de ruimtelijk-economische ontwikkeling van Drenthe voor de periode tot 2020, met in sommige gevallen een doorkijk naar de periode erna.

#### *Missie*

De missie uit de Omgevingsvisie luidt: 'Het ontwikkelen van een bruisend Drenthe, passend bij de kernkwaliteiten die de provincie rijk is'.

De kernkwaliteiten zijn:

- rust, ruimte, natuur en landschap;
- oorspronkelijkheid;
- naoberschap;
- menselijke maat;
- veiligheid;
- kleinschaligheid (Drentse schaal).

#### *Ruimtelijke ontwikkelingen*

De provincie wil ontwikkelingen stimuleren die een bijdrage leveren aan de ruimtelijke kwaliteit. Deze kwaliteit zit voor de provincie in het zorgvuldig gebruikmaken van de

Gemeente Midden-Drenthe Blad 11 van 33 **Wijzigingsplan** November 2017 Suermondsweg 18 te Smilde Versie 01

ruimte, het behouden en waar mogelijk versterken van de kernkwaliteiten en het waarborgen van de kwaliteit van het milieu en de leefomgeving.

Hieronder volgen de relevante delen uit de Omgevingsvisie die relevant zijn voor het voorliggende ruimtelijk initiatief.

#### *Wonen*

De provincie streeft naar aantrekkelijke, gevarieerde en leefbare woonmilieus die voorzien in de woonvraag. Het maken van bovenlokale afspraken hierover is van provinciaal belang. Gemeenten werken hun aandeel in het woonaanbod en de woonmilieus uit in de gemeentelijke structuurvisies of woonplannen. Zij houden daarbij rekening met de huidige kernenstructuur in de gemeente en de behoefte aan verschillende woonmilieus.

Vanuit de doelstelling om zorgvuldig en doelmatig om te gaan met de ruimte in Drenthe, hanteert de provincie het uitgangspunt 'inbreiding gaat voor uitbreiding'. Dit houdt in dat de provincie Drenthe prioriteit geeft aan herstructurering (inclusief verduurzaming) van de woningvoorraad en aan het herontwikkelen van gronden en herbestemmen van panden. Daarnaast ligt er een beperkte opgave om de woningvoorraad uit te breiden. De huidige plancapaciteiten in de gemeenten zijn voldoende om aan de woningvraag tot 2020 te voldoen.

#### *Zorgvuldig ruimtegebruik*

De provincie wil zorgvuldig omgaan met de beschikbare ruimte in Drenthe. Grootschalige bouwplannen en uitbreidingen in het landelijk gebied, los van bestaande bebouwingslocaties, zijn niet vanzelfsprekend. De provincie vindt dat gemeenten bij nieuwbouwplannen een werkwijze moeten hanteren die leidt tot zorgvuldig ruimtegebruik.

Om zorgvuldig ruimtegebruik in Drenthe te stimuleren, wordt gestreefd naar het bundelen van wonen en werken. Inbreiding gaat vóór uitbreiding. Extra ruimte voor wonen en werken is er in (of aansluitend op) het bestaande bebouwde gebied en gebundeld rond de regionale voorzieningen voor infrastructuur en openbaar vervoer. Uiteraard is het niet de bedoeling dat dit streven ten koste gaat van cultuurhistorisch waardevolle dorpskernen. In zulke situaties wordt met de betrokken partijen naar een maatwerkoplossing gezocht.

#### *Sociaal-Economisch Raad (SER)-ladder en bundelingsbeleid*

Voor het inpassen van ruimte vragende functies stelt de provincie voor de SER-ladder als denkmodel te hanteren. Deze methode, geïntroduceerd door de SER, helpt een goede afweging te maken bij het inpassen van ruimtebehoefte voor wonen, bedrijvigheid en infrastructuur. Het model stelt onder meer dat extra ruimte voor wonen en werken zoveel mogelijk moet worden gezocht in of aansluitend aan bestaand bebouwd gebied en gebundeld rond de nationale en regionale infrastructuur en de openbaar vervoervoorzieningen. Met bundeling en intensivering van verstedelijking ontstaat voldoende massa voor hoogwaardige voorzieningen. De verzorgingsfunctie van stedelijke centra wordt daardoor versterkt en er ontstaan kansen voor het verbeteren van de bereikbaarheid met openbaar vervoer.

Voorliggend plan betreft het transformeren van een (voormalig) agrarisch bedrijf naar een reguliere woonbestemming. Er is dus sprake van inbreiding voor uitbreiding. Het verzoek voldoet aan het provinciaal beleid.

#### <span id="page-11-0"></span>*3.2.2 Provinciale Omgevingsverordening*

In de bij de omgevingsvisie behorende omgevingsverordening staat het volgende genoemd over woningbouw.

# Artikel 3.24 Woningbouw

- 1. Een ruimtelijk plan dat betrekking heeft op een gebied gelegen buiten het bestaand stedelijk gebied kan alleen voorzien in nieuwe woningbouw indien deze woningbouw past binnen de afspraken die de woonregio en de provincie hebben gemaakt over de woningbouwprogrammering en het gestelde in de regionale woonvisie en als in het desbetreffende ruimtelijk plan wordt onderbouwd dat deze regionale woonvisie voldoende actueel is.
- 2. Incidentele bouwmogelijkheden buiten het bestaand stedelijk gebied zijn mogelijk in bepaalde gevallen zoals bedrijfswoningen, een tweede woning bij een agrarisch bedrijf, recreatiewoningen, het splitsten van boerderijen in twee of meer woningen en nieuwbouw die past binnen de kaders van de provinciale rood-voor-groen dan wel de ruimte-voor-ruimte regeling.

Bij voorliggend wijzigingsplan is geen sprake van 'nieuwe woningbouw', immers er is reeds sprake van een bestaande bedrijfswoning. Dat de bestaande bedrijfswoning wordt gesloopt en nieuwbouw van één woning plaatsvindt, doet hier niets aan af. Het wijzigingsplan leidt niet tot een toename van woningen zoals bedoeld in het 2e lid. Dit laat blijken dat het transformeren van een agrarisch bedrijf naar een reguliere woonbestemming in het landelijk gebied op zichzelf beschouwd al als inpasbaar en passend binnen het beleid wordt beschouwd.

# <span id="page-11-1"></span>*3.2.3 VAB-beleid provincie Drenthe*

Vrijkomende agrarische bebouwing biedt mogelijkheden voor huisvesting van nietagrarische bedrijfsactiviteiten in het landelijk gebied. De nieuwe bedrijvigheid op het platteland kan positief bijdragen aan de regionale economie en werkgelegenheid, maar ook aan de ruimtelijke kwaliteit. De provincie wil dat gemeenten in principe zelf gaan bepalen welke activiteiten zij in de VAB willen toestaan.

Bij het VAB beleid gelden de volgende voorwaarden:

- 1. De nieuwe invulling van de VAB doet geen inbreuk op de ruimtelijke kwaliteit;
- 2. De nieuwe bedrijfsactiviteit heeft geen negatieve gevolgen voor de hoofdfunctie van het gebied;
- 3. De nieuwe bedrijfsactiviteit is kleinschalig van aard;
- 4. De woonfunctie van de VAB blijft gehandhaafd

In voorliggend wijzigingsplan blijft feitelijk alleen de woonfunctie gehandhaafd. Er is geen sprake van een verslechtering van de ruimtelijke kwaliteit (bedrijf gaat weg, wonen blijft over). Er wordt voldaan aan het VAB-beleid.

Gemeente Midden-Drenthe Blad 13 van 33 **Wijzigingsplan** November 2017 Suermondsweg 18 te Smilde Versie 01

## <span id="page-12-0"></span>*3.2.4 Kernkwaliteitenanalyse*

Voor dit plan is beoordeeld of er sprake is van zogeheten kernkwaliteiten, waarmee rekening dient te worden gehouden bij de uitvoering van dit plan. Er zijn in totaal 6 verschillende kernkwaliteiten, te weten: 'aardkundige waarden, rust, natuur, landschap, cultuurhistorie en archeologie'. De kernkwaliteiten die gelden voor het plangebied zijn van een dusdanig lage waarde, dat ze geen directe doorwerking kennen voor de uitvoering van het gewenste plan op de Suermondsweg 18 in Smilde.

## <span id="page-12-1"></span>**3.3 Gemeentelijk beleid**

# <span id="page-12-2"></span>*3.3.1 Bestemmingsplan Buitengebied*

Volgens artikel 4.9, onder i, van het vigerende bestemmingsplan Buitengebied is het college van B&W bevoegd om medewerking te verlenen aan het wijzigen van de bestemming "Agrarisch met waarden – 1" met functieaanduiding "specifieke vorm van agrarisch - grondgebonden agrarisch bedrijf" in de bestemming "Wonen".

Bij gebruikmaking van de wijzigingsbevoegdheid worden de algemene toetsingscriteria afwijking- en wijzigingsbevoegdheden als genoemd in artikel 42 gehanteerd.

Burgemeester en wethouders kunnen het plan wijzigen in die zin dat de bestemming wordt gewijzigd in de bestemming "Wonen" of "Wonen – Voormalige boerderijen", met dien verstande dat:

1. na toepassing van deze wijzigingsbevoegdheid de regels van respectievelijk artikel 28 of artikel 29 van overeenkomstige toepassing zijn;

2. deze wijzigingsbevoegdheid niet mag worden toegepast ter plaatse van de aanduiding 'bedrijfswoning uitgesloten';

3. de aanduidingen 'specifieke vorm van agrarisch - grondgebonden agrarisch bedrijf', 'intensieve veehouderij' of 'specifieke vorm van agrarisch - grondgebonden agrarisch bedrijf met intensieve tak' moeten worden verwijderd;

4. aangetoond moet zijn dat geen sprake is van onevenredige schade voor de aangrenzende (agrarische) bedrijven, in die zin dat de bedrijven in hun ontwikkelingsmogelijkheden worden beperkt;

5. de woonfunctie moet worden ondergebracht in de voormalige bedrijfswoning, dan wel het voormalige boerderijpand;

6. het voormalige boerderijpand of andere beeldbepalende bouwvormen als landschappelijk waardevolle verschijningsvorm moeten worden gehandhaafd; 7. aangetoond moet zijn dat geen onevenredige afbreuk wordt gedaan aan de milieusituatie, de woonsituatie en de gebruiksmogelijkheden van de aangrenzende gronden;

Het plan van de initiatiefnemer voldoet aan bijna alle voorwaarden van de wijzigingsbevoegdheid. Na toepassing zijn de regels van artikel 28 van overeenkomstige toepassing. De bestaande boerderij (bedrijfswoning) wordt gesloopt. Daarvoor komt één reguliere woning voor terug, deze komt op hetzelfde agrarische erf terug. Hoewel de nieuwe woonfunctie niet plaatsvindt in het voormalige boerderijpand wordt toch recht gedaan aan de wijzigingscriteria. Voorwaarden genoemd onder 4. en 7. zullen nader worden onderbouwd in hoofdstuk 4.

Gemeente Midden-Drenthe Blad 14 van 33 **Wijzigingsplan** November 2017 Suermondsweg 18 te Smilde Versie 01

Het buitengebied is primair bedoeld voor de landbouw en voor het wonen (in bestaande woningen en vrijkomende dan wel vrijgekomen agrarische bebouwing). Door middel van deze wijziging van de bestemming wordt aansluiting gevonden bij de primaire woonfunctie van vrijgekomen boerderijen en is medewerking aan het uitvoeren van de wijzigingsbevoegdheid wenselijk.

## <span id="page-14-0"></span>**4 Hoofdstuk 4 omgevingsfactoren**

Ruimtelijke plannen kunnen van invloed zijn op de omgeving. Anderzijds kan ook de zichtbare en soms niet zichtbare omgeving van invloed zijn op de uitvoerbaarheid van de voorgenomen plannen. In dit hoofdstuk worden de omgevingsfactoren beschreven. Daarnaast wordt per omgevingsfactor beoordeeld wat de invloed op het plan kan zijn.

# <span id="page-14-1"></span>**4.1 Archeologie**

# <span id="page-14-2"></span>*4.1.1 Aanleiding en doel*

De toenemende bedreiging van het archeologische erfgoed in heel Europa, niet alleen door natuurlijke processen of ondeskundig gebruik van het bodemarchief, maar ook door ontwikkelingen in de ruimtelijke ordening, gaf aanleiding voor het in 1992 door de Europese lidstaten ondertekende Verdrag van Valletta. Dit verdrag wordt ook wel het Verdrag van Malta genoemd.

Doel van het archeologisch (voor)onderzoek is het waar nodig beschermen van archeologische waarden en het streven naar behoud van de waarden in de bodem (in situ). De essentie van het archeologisch (voor)onderzoek is het verkrijgen van gegevens over de archeologische resten in de bodem teneinde in een vroeg stadium een goede afweging te kunnen maken van alle bij een ruimtelijk besluit betrokken belangen.

# <span id="page-14-3"></span>*4.1.2 Doorwerking naar het plan*

In de toelichting moet worden aangegeven hoe het cultureel erfgoed wordt beschermd in relatie tot de wettelijke bepalingen (Wet op de archeologische monumentenzorg) en hoe met het oog op het noodzakelijk onderzoek met het aspect archeologie is omgegaan. Eventuele onderzoeksrapporten moeten als bijlage bij de toelichting worden gevoegd.

Op basis van het vastgestelde bestemmingsplan Buitengebied Midden-Drenthe geldt de dubbelbestemming "Waarde – Archeologie 2". In het belang van de bescherming en veiligstelling van archeologische waarden zijn maatregelen vereist, bij een bodemingreep met een oppervlakte groter dan 1.000 m² en de bodemverstorende activiteit op een grotere diepte dan 30 cm wordt uitgevoerd. Het juridisch-planologisch wijzigen van de bestemming Agrarisch naar wonen gaat niet gepaard met een bodemingreep. Het slopen van de bestaande boerderij en het bouwen van een woning gaat wel gepaard met een bodemingreep. De nieuwe woning komt echter te staan binnen de 'bebouwde contour' van de te slopen boerderij. Daar zijn de gronden reeds verstoord. Er is geen nader archeologisch onderzoek nodig voor nu, wel blijft de archeologische dubbelbestemming intact ter waarborg.

## <span id="page-14-4"></span>**4.2 Bodem**

## <span id="page-14-5"></span>*4.2.1 Aanleiding en doel*

De mens gebruikt de bodem op vele manier, voor bijvoorbeeld woningbouw, landbouw, aanleg van wegen en winning van grondstoffen. Om te zorgen dat dit ook in de toekomst mogelijk blijft, is een duurzaam beheer van de bodem belangrijk. Doordat de

mens al vele eeuwen gebruik maakt van de bodem heeft hij overal sporen achtergelaten. Deze sporen zijn terug te zien in het landschap en te vinden op en in de bodem. Door bodemsanering worden de ernstige chemische verontreiniging van de bodem aangepakt. Bescherming van de bodem betekent bovendien het voorkomen dat schone grond verontreinigd raakt en het rekening houden met de eigenschappen van de bodem.

Het doel van de bodemtoets bij ruimtelijke plannen is de bescherming van de bodem. Een bodemonderzoek moet worden uitgevoerd om te kunnen beoordelen of de bodem geschikt is voor de geplande functie en of sprake is van een eventuele saneringsnoodzaak.

Artikel 9 van het Besluit ruimtelijke ordening (Bro) bepaalt dat in het bestemmingsplan rekening gehouden moet worden met de bodemkwaliteit ter plaatse. De reden hiervoor is dat eventueel aanwezige bodemverontreiniging van groot belang kan zijn voor de keuze van bepaalde bestemmingen en/of voor de uitvoerbaarheid van het bestemmingsplan. De bodemtoets moet worden uitgevoerd bij het wijzigen of opstellen van een bestemmingsplan.

# <span id="page-15-0"></span>*4.2.2 Doorwerking naar het plan*

In het plan dient aangegeven te worden wat de kwaliteit van de bodem ter plaatse van het plangebied is. Het bodemloket met het plangebied als blauwe ster laat geen bodeminformatie zien.

*Fig. 4.1: Uitsnede van het bodemloket met de blauwe aanduiding als plangebied*

Op basis van het bodemloket is voor het plangebied geen relevante informatie aanwezig.

Er is sprake van transformatie van agrarisch naar wonen, waarbij de bestaande boerderij wordt gesloopt en een nieuwe woning wordt gebouwd, de gronden zullen worden opgevuld met schone grond, er is geen verkennend bodemonderzoek nodig.

Gemeente Midden-Drenthe Blad 17 van 33 **Wijzigingsplan** November 2017 Suermondsweg 18 te Smilde Versie 01

## <span id="page-16-0"></span>**4.3 Ecologie**

## <span id="page-16-1"></span>*4.3.1 Aanleiding en doel*

Het beschermen, ontwikkelen en beheren van natuurgebieden is niet altijd genoeg om de verscheidenheid aan planten- en diersoorten in stand te houden. Bovendien komen veel soorten ook buiten natuurgebieden voor. De Flora- en Faunawet regelt de bescherming van planten- en diersoorten.

De Flora- en Faunawet beschermt soorten, niet individuele planten of dieren, om te voorkomen dat het voortbestaan van de soort in gevaar komt. Alle soorten hebben een eigen rol in het ecosysteem en dragen bij aan de biodiversiteit.

Doelstelling van de Flora- en Faunawet is de bescherming en het behoud van in het wild levende planten- en diersoorten. Het uitgangspunt van de wet is het Nee, tenzij. Dit betekent dat geen schade mag worden gedaan aan beschermde dieren of planten, tenzij dit uitdrukkelijk is toegestaan. Heel vaak gaan activiteiten en de bescherming van soorten prima samen. Soms is het optreden van schade aan beschermde dieren en planten echter onvermijdelijk. In die situaties is het nodig om vooraf te bekijken of hiervoor een vrijstelling geldt, of dat een ontheffing moet worden aangevraagd.

In de Flora- en Faunawet geldt een verbod op activiteiten met een schadelijk effect op beschermde soorten. De wet spreekt niet van (ruimtelijke) plannen. Op basis van de onderzoeksplicht (Wro) en de plicht tot het vaststellen van een uitvoerbaar plan dient bij het maken van bestemmingsplannen/wijzigingsplannen beoordeeld te worden of er belemmeringen aanwezig zijn voor verlening van een eventuele ontheffing voor de activiteiten in het plan.

In 2005 is met het gewijzigde Besluit vrijstelling beschermde dier- en plantensoorten het beschermingsregime versoepeld. Met deze aangepaste regelgeving is niet meer altijd een ontheffing nodig voor het uitvoeren van werkzaamheden in de openbare ruimte. Voor regulier voorkomende werkzaamheden en ruimtelijke ontwikkelingen geldt nu een vrijstellingsregeling.

## <span id="page-16-2"></span>*4.3.2 Doorwerking naar het plan*

## *Gebiedsbescherming*

In de Natuurbeschermingswet is de bescherming van gebieden geregeld. Bij de gebiedsbescherming spelen de volgende aspecten:

- beschermde Natuurmonumenten;
- Natura 2000-gebieden (vogel- en habitatrichtlijngebieden): de Europese Unie heeft een zeer gevarieerde en rijke natuur, die van grote biologische, esthetische en economische waarde is. Om deze natuur te behouden heeft de Europese Unie het initiatief genomen voor Natura 2000. Dit is een samenhangend netwerk van beschermde natuurgebieden;
- Ecologische Hoofdstructuur (EHS): de EHS is een netwerk van gebieden in Nederland waar de natuur voorrang heeft. Het netwerk helpt voorkomen dat planten en dieren in geïsoleerde gebieden uitsterven en dat natuurgebieden hun waarde verliezen. De EHS kan worden gezien als de ruggengraat van de Nederlandse natuur.

Hierna is de eventuele ligging van bovengenoemde natuurgebieden weergegeven, waarbij het plangebied centraal in de oranje cirkel ligt en eventuele waardevolle gebieden binnen een straal van 3 kilometer rondom het plangebied zijn weergegeven.

*Fig. 4.2: Weergave van de kaartenmachine www.synbiosys.alterra.nl*

In de nabijheid van het plangebied bevinden zich geen onderdelen van de Ecologische Hoofdstructuur of een Natura 2000 gebied. Het plangebied zelf valt niet binnen een dergelijk natuurgebied, zodat nader onderzoek naar de gebiedsbescherming niet nodig is.

## *Soortenbescherming*

Naast de gebiedsbescherming is er ook nog de zogeheten 'soortenbescherming' uit de Flora- en faunawet. De Flora- en faunawet is gemaakt om planten- en diersoorten die vrij in het wild leven te beschermen. Ongeveer 500 van de 36.000 soorten die in Nederland voorkomen vallen onder de bescherming van deze wet. Om deze kwetsbare soorten te beschermen bevat de Flora- en faunawet een aantal verbodsbepalingen. Onder bepaalde voorwaarden mogen de activiteiten wel doorgaan.

Het is verboden:

- 1. Beschermde inheemse plantensoorten te plukken, te verzamelen, af te snijden, uit te steken, te vernielen, te beschadigen, te ontwortelen of op enig andere wijze van hun groeiplaats te verwijderen;
- 2. Beschermde inheemse diersoorten te doden, te verwonden, te vangen, te bemachtigen of met het oog daarop op te sporen opzettelijk te verontrusten;
- 3. Van beschermde inheemse diersoorten de nesten, holen of andere voortplantings- of vaste rust- of verblijfplaatsen te beschadigen, te vernielen, uit te halen, weg te nemen of te verstoren, de eieren te zoeken, te rapen, uit het nest te nemen, te beschadigen of te vernielen.

Van belang is om na te gaan of er sprake is of kan zijn van genoemde verbodsactiviteiten. De bestaande boerderij met aangebouwde schuur wordt gesloopt. Hier kunnen zich voor de flora- en fauna waardevolle geachte soorten bevinden. Er is een ecologische quickscan noodzakelijk.

Door onderzoeksbureau Alcedo Natuurprojecten is vervolgens een quickscan natuurtoets uitgevoerd. Het rapport daarvan is als bijlage bij dit wijzigingsplan gevoegd. Onderstaand een weergave van de conclusies en aanbevelingen van het onderzoek.

Op basis van deze QuickScan kan het volgende worden geconcludeerd:

- Op de onderzochte locatie is het voorkomen van middels de Wnb beschermde diersoorten aangetoond, het betreft huismus en kerkuil;
- Er zijn geen sporen van steenmarter of andere marterachtigen in en rond de boerderij aangetroffen;
- De onderzochte locatie biedt mogelijk incidenteel een rustplaats voor (foeragerende) vleermuizen, maar functioneert niet als vaste rust- en verblijfplaats of als voortplantingslocatie voor deze soortgroep;
- Op de onderzochte locatie zijn jaarrond beschermde nesten van vogels aangetroffen, het betreft nesten van huismus;
- Er zijn voorts nestlocaties van boerenzwaluw, winterkoning en zwarte roodstaart aangetroffen;
- Soortgericht onderzoek ter plaatse (huismus, uilen, vleermuizen) is niet noodzakelijk;
- Mits er mitigerende maartregelen worden getroffen voor de huismus behoeft geen ontheffing voor de voorgenomen plannen te worden aangevraagd;

Op basis van deze QuickScan wordt de eigenaar van de onderzochte locatie het volgende geadviseerd:

- Voer sloopwerkzaamheden uit buiten het broedseizoen. Dus voor 15 maart of na 15 juli. Bij voorkeur in de periode oktober –maart;
- Richt de nieuwbouw in op een 'natuurinclusieve' wijze. Bijvoorbeeld door middel van het plaatsen van vogelvides onder de dakrand en/of mussenkasten en vleermuiskasten. Voor informatie daarover, zie www.vivarapro.com ;
- Plaats in de wagenloods een kerkuilenkast. Voor meer informatie daarover: [https://www.knnv.nl/assen.](https://www.knnv.nl/assen)

Vanuit de gemeente is aangegeven dat de gegeven adviezen over vogel- en vleermuisvriendelijk bouwen als voorwaarde aan de vergunning zal worden gekoppeld zodat de genoemde aspecten in voldoende mate tot uitvoering gaan worden gebracht.

# <span id="page-18-0"></span>**4.4 Fysieke veiligheid**

## <span id="page-18-1"></span>*4.4.1 Aanleiding en doel*

Bij het transport, de opslag en bij het be- en verwerken in bedrijven van gevaarlijke stoffen, maar ook nabij luchthavens bestaat de kans op ongevallen waarbij slachtoffers vallen die niet bij de activiteit betrokken zijn. Het doel van de toets op externe veiligheidsaspecten rond ruimtelijke plannen is na te gaan welke risico's de voorgenomen ontwikkelingen met zich brengen. Dit om de mogelijkheid te bieden een externe veiligheidssituatie te creëren die voldoet aan de behoeften. Daartoe kan het

Gemeente Midden-Drenthe Blad 20 van 33 **Wijzigingsplan** November 2017 Suermondsweg 18 te Smilde Versie 01

ruimtelijk initiatief of specifieke wijze worden ingevuld en kunnen eventuele aanvullende maatregelen worden getroffen.

Het externe veiligheidsonderzoek richt zich eerst op het plaatsgebonden risico. Dit geeft een beeld van de ruimtelijke verdeling van de hoogte van de risico's rond een bron. Vervolgens wordt nagegaan wat de hoogte van het groepsrisico is. Dit geeft inzicht in de aantallen personen die bij een ongeval kunnen worden betrokken. Als er sprake is van groepsrisico, als een ongeval tot meer dan 10 dodelijke slachtoffers kan leiden, moeten risicogegevens worden verzameld, moet een advies over het voorgenomen initiatief aan de regionale brandweer worden gevraagd en is de initiatiefnemer verplicht de veranderingen in het groepsrisico door de nieuwe ruimtelijke ontwikkeling te verantwoorden.

#### <span id="page-19-0"></span>*4.4.2 Doorwerking naar het plan*

Het aspect externe veiligheid bestaat uit verschillende onderdelen. Externe veiligheid gaat onder andere over buisleidingen (geregeld in het Besluit externe veiligheid buisleidingen), het transport van gevaarlijke stoffen over bepaalde transportassen (geregeld in het Besluit externe veiligheid transportroutes), de opslag van explosieven (geregeld in het Bestluit algemene regels ruimtelijke ordening) en het Bevi. Het Besluit externe veiligheid inrichtingen richt zich primair op inrichtingen zoals bedoeld in de Wet milieubeheer. In artikel 2, lid 1 van het Bevi staan de inrichtingen genoemd waarop het besluit van toepassing is.

Onderstaand is weergave gedaan van de risicokaart ter plaatse van het plangebied en omgeving.

*Fig. 4.3: Uitsnede van de risicokaart ter hoogte van Smilde*

*4.4.2.1 Bevi-inrichtingen binnen het plangebied*

Binnen het plangebied zelf bevinden zich geen Bevi-inrichtingen.

Gemeente Midden-Drenthe Blad 21 van 33 **Wijzigingsplan** November 2017 Suermondsweg 18 te Smilde Versie 01

- *4.4.2.2 Bevi-inrichtingen buiten het plangebied*
Nabij het plangebied bevinden zich geen Bevi-bedrijven die invloed hebben op het plangebied.

- *4.4.2.3 Buisleidingen*
Nabij het plangebied bevinden zich geen buisleidingen die invloed hebben op het plangebied.

- *4.4.2.4 Route gevaarlijke stoffen*
Nabij het plangebied bevindt zich geen route gevaarlijke stoffen die invloed heeft op het plangebied.

- *4.4.2.5 Hoogspanningsleidingen*
Er bevinden zich geen hoogspanningsmasten in de nabijheid van het plangebied.

#### <span id="page-20-0"></span>*4.4.3 Conclusie*

Er is geen belemmering vanuit het aspect externe veiligheid aanwezig. Daarbij is het ook zo dat het project voorziet in een herbestemming van "agrarisch" naar "wonen". Feitelijk was er al sprake van wonen in de vorm van een bedrijfswoning (beperkt kwetsbaar object). Er is daarom ook geen sprake van een toename van het plaatsgebonden risico en groepsrisico. Nader onderzoek naar externe veiligheid is niet nodig.

#### <span id="page-20-1"></span>**4.5 Geluid**

## <span id="page-20-2"></span>*4.5.1 Aanleiding en doel*

Geluid kan hinderlijk en schadelijk voor de gezondheid zijn. Zo kunnen hoge geluidsniveaus het gehoor beschadigen. Maar ook verstoring van de slaap kan op de lange duur slecht zijn voor de gezondheid. In Nederland zijn afspraken gemaakt over wat acceptabele geluidsniveaus zijn en wat niet (de geluidsnormen).

Op Europees niveau is het voornaamste doel op het gebied van geluidshinder dat niemand wordt blootgesteld aan geluidsniveaus die zijn of haar gezondheid en de kwaliteit van zijn of haar bestaan in gevaar brengen.

Voor de bestrijding van geluidshinder kunnen verschillende soorten maatregelen worden getroffen: bestrijding van geluid aan de bron, bijvoorbeeld stillere auto's, stillere wegdekken, het verkeersluw maken van straten, het zachter zetten van de stereo, het dempen van de piano. Maatregelen tussen bron en ontvanger; bijvoorbeeld het plaatsen van een geluidsscherm of -wal of een betere muurisolatie tussen woningen. Maatregelen aan de kant van de ontvanger; meestal gaat het dan om het aanbrengen van (extra) geluidsisolatie aan de woning en het rekening houden met geluidsnormeringseisen bij het ontwerpen van woningen.

Het doel van het akoestisch onderzoek bij ruimtelijke plannen is het voorkomen van geluidshinder bij geluidsgevoelige objecten (scholen, woningen, etc.) door het

Gemeente Midden-Drenthe Blad 22 van 33 **Wijzigingsplan** November 2017 Suermondsweg 18 te Smilde Versie 01

aanhouden van voldoende afstand ten opzichte van geluidsproducenten (industrie, railverkeer etc.) of het treffen van andere maatregelen.

De verplichting tot uitvoering van een akoestisch onderzoek is vastgelegd in de Wet geluidhinder (Wgh). De Wgh bevat geluidnormen en richtlijnen over de toelaatbaarheid van geluidniveaus als gevolg van rail- en wegverkeerslawaai, industrielawaai en luchtvaartlawaai. De Wgh geeft aan dat een akoestisch onderzoek moet worden uitgevoerd bij het voorbereiden van de vaststelling van een bestemmingsplan, indien het plan een geluidgevoelig object mogelijk maakt binnen een geluidszone van een bestaande geluidsbron of indien het plan een nieuwe geluidsbron mogelijk maakt. Een eventueel akoestisch onderzoek moet uitwijzen of de wettelijke voorkeursgrenswaarde bij geluidgevoelige objecten wordt overschreden en zo ja, welke maatregelen nodig zijn om aan de voorkeursgrenswaarde te voldoen.

## <span id="page-21-0"></span>*4.5.2 Doorwerking naar het plan*

In het kader van de Wet geluidhinder bevinden zich langs alle wegen zones. Uitzondering hierop zijn wegen waar een maximumsnelheid van 30 km/uur geldt en wegen die zijn gelegen binnen een als woonerf aangeduid gebied. Ter plaatse bedraagt de snelheid 50 km/uur, zodat er sprake is van een geluidszone. De nieuw te bouwen woning is gelegen binnen deze zone en is als geluidsgevoelig aan te merken.

Echter er is reeds sprake van een bestaande boerderij die vanuit de Wet geluidhinder bezien als 'bestaand geluidgevoelig object' kan worden aangemerkt. De nieuwe woning wordt op dezelfde plek gebouwd als de bestaande woning, zodat er vanuit de Wet geluidhinder gezien niets veranderd. Er is geen akoestisch onderzoek nodig.

## <span id="page-21-1"></span>**4.6 Luchtkwaliteit**

## <span id="page-21-2"></span>*4.6.1 Aanleiding en doel*

Een gezonde buitenlucht is belangrijk voor de maatschappij. Tot op Europees niveau spant men zich daarom in om de luchtkwaliteit op orde te krijgen door middel van regels en normen. Hoewel de luchtkwaliteit de afgelopen decennia in Nederland is verbeterd, voldoet ze nog steeds niet overal aan de normen. Met name fijnstof en stikstofdioxiden leveren problemen op. Een groot aantal bouwprojecten, zoals wegverbredingen en de aanleg van bedrijventerreinen en nieuwbouwwijken, lagen en liggen daarom soms nog steeds stil. Doordat in overschrijdingsgebieden soms ook gewenste of noodzakelijke plannen en projecten worden stilgelegd, ontstond een discussie om gewenste en soms noodzakelijke plannen toch doorgang te kunnen laten vinden. Dat heeft geresulteerd in nieuwe regels voor luchtkwaliteit.

Het doel van het luchtkwaliteitonderzoek is het geven van inzicht in de gevolgen van een plan voor de luchtkwaliteit om een goede luchtkwaliteit te kunnen garanderen. Daarom moet luchtkwaliteit al in een vroeg stadium van de planvorming worden meegewogen. Gegevens over de luchtkwaliteit worden verzameld om vervolgens te kunnen bepalen of er voor het doorgaan van het project al dan niet aanvullende maatregelen nodig zijn. In de praktijk zullen met name fijnstof en stikstofdioxiden moeten worden onderzocht. Daarnaast kan een goede ruimtelijke ordening met zich brengen dat een afweging wordt gemaakt rondom de aanvaardbaarheid van een project op een bepaalde locatie.

De luchtkwaliteit hoeft (artikel 5.16 Wet milieubeheer) geen belemmering te vormen voor ruimtelijke ontwikkelingen als:

- geen sprake is van een feitelijke of dreigende overschrijding van een grenswaarde;
- een plan of project niet in betekenende mate (NIBM) bijdraagt;
- een project per saldo niet tot een verslechtering van de luchtkwaliteit leidt;
- een project is opgenomen in een regionaal programma van maatregelen of in het Nationaal Samenwerkingsprogramma Luchtkwaliteit (NSL) dat tevens voorziet in maatregelen om de luchtkwaliteit te verbeteren.

# <span id="page-22-0"></span>*4.6.2 Doorwerking naar het plan*

Op 15 november 2007 is het onderdeel luchtkwaliteit van de Wet milieubeheer in werking getreden. Kern van de wet is het Nationaal Samenwerkingsprogramma Luchtkwaliteit (NSL).

Projecten die 'niet in betekende mate' (nibm) van invloed zijn op de luchtkwaliteit hoeven niet meer getoetst te worden aan de grenswaarden voor luchtkwaliteit. In de AMvB-nibm zijn de criteria vastgelegd om te kunnen beoordelen of voor een project sprake is van nibm.

Zo is een project waarbij in totaal 1.500 woningen aan één ontsluitingsweg worden gebouwd nog aangemerkt als een Nibm-project. Voorliggend project blijft ruimschoots onder deze drempelnorm, immers er is geen sprake van het toevoegen van extra woningen. Nader onderzoek naar luchtkwaliteit is niet nodig.

## <span id="page-22-1"></span>**4.7 Milieuhinder**

## <span id="page-22-2"></span>*4.7.1 Aanleiding en doel*

Nieuwe functies kunnen milieuhinderlijk zijn voor omringende woningen dan wel bedrijven. Er dient een beoordeling plaats te vinden of de nieuwe functie wel milieu hygiënisch inpasbaar is. Daartoe is beoordeeld hoe het wijzigingsplan zich verhoudt tot hetgeen is verwoord in de VNG-Reeks 'Bedrijven en Milieuzonering' en is daaraan getoetst en gemotiveerd.

De (indicatieve) lijst "Bedrijven en Milieuzonering 2009", uitgegeven door de Vereniging Nederlandse gemeenten, geeft weer wat de richtafstanden zijn voor milieubelastende activiteiten. In deze publicatie worden de indicatieve richtafstanden gegeven voor de vier ruimtelijk relevante milieuaspecten geur, stof, geluid en gevaar.

Bij het bepalen van de richtafstanden wordt uitgegaan van de volgende uitgangspunten:

- het betreft gemiddeld moderne bedrijfsactiviteiten met gebruikelijke productieprocessen en voorzieningen;
- de richtafstanden hebben betrekking op de omgevingstypen 'rustige woonwijk' en 'rustig buitengebied';
- de richtafstanden bieden in beginsel ruimte voor normale groei van de bedrijfsactiviteiten;
- bij activiteiten met ruimtelijk duidelijk te onderscheiden deelactiviteiten kunnen deze activiteiten desgewenst als afzonderlijk te zoneren activiteiten worden

beschouwd, bijvoorbeeld bij de ligging van de activiteit binnen zones met een verschillende milieucategorie.

De gegeven richtafstanden zijn in het algemeen richtafstanden en geen harde afstandseisen. Ze moeten daarom gemotiveerd worden toegepast. Dit betekent dat geringe afwijkingen in de lokale situatie mogelijk zijn. Het is aan te bevelen deze afwijkingen te benoemen en te motiveren.

## <span id="page-23-0"></span>*4.7.2 Doorwerking naar het plan*

Van belang is om na te gaan welke functies of bedrijven zich rondom het plangebied bevinden. In paragraaf 2.2. is de directe omgeving van het plangebied beschreven. In nabijheid van het plangebied is een zorginstelling, een (burger)woning en een tennisvereniging gelegen.

Voor woningen gelden op basis van de genoemde VNG-reeks geen richtafstanden. Er geldt dus geen belemmering vanuit milieu hygiënisch oogpunt vanuit de "nieuwe" woning op aanwezige zorginstelling, woning en tennisvereniging. Ook vanuit de omgeving naar de "nieuwe" woning zijn geen belemmeringen aanwezig. Nader onderzoek naar milieuhinder is niet nodig.

## <span id="page-23-1"></span>**4.8 Verkeer en vervoer en parkeren**

# <span id="page-23-2"></span>*4.8.1 Aanleiding en doel*

Nieuwe functies betekenen meestal ook dat er sprake is of zal zijn van een toename van verkeersbewegingen, alsmede ontstaat er een parkeerbehoefte. Uitgangspunt is dat nieuwe functies geen onevenredige extra hinder veroorzaken voor reeds aanwezige functies in de omgeving.

## <span id="page-23-3"></span>*4.8.2 Doorwerking naar het plan*

## *(Toename) verkeersintensiteit en parkeerbehoefte*

Om de verkeerstoename en bijbehorende parkeerbalans te bepalen is het noodzakelijk de verdeling van het plan inzichtelijk te maken en per functie te oordelen over de verkeerstoename en parkeerbalans. Er is hiertoe gebruik gemaakt van de online rekentool van de CROW.

Op basis van de CROW-rekentool zijn er voor een vrijstaand huis in het buitengebied van de gemeente Midden-Drenthe minimaal 2 en maximaal 3 parkeerplaatsen benodigd. Op het eigen terrein is voldoende plaats voor deze parkeerplaatsen. Er kan zodoende worden voldaan aan de parkeerbehoefte. Daarbij is er feitelijk gezien ook geen sprake van een toevoeging.

## <span id="page-23-4"></span>**4.9 Watertoets**

## <span id="page-23-5"></span>*4.9.1 Aanleiding en doel*

In de loop van de tijd hebben ruimtelijke ontwikkelingen in Nederland veel ruimte aan water en/of waterberginglocaties onttrokken. Aan het begin van de 21e is geconstateerd dat ruimtelijke ontwikkelingen de ruimte voor water niet verder zou mogen beperken. Juist meer ruimte voor water is nodig om klimaatveranderingen, zeespiegelrijzing en

bodemdaling op te vangen. Eén van de instrumenten om het nieuwe waterbeleid voor de 21e eeuw vorm te geven is de watertoets.

Het doel van de watertoets is waarborgen dat waterhuishoudkundige doelstellingen expliciet en op evenwichtige wijze in beschouwing worden genomen bij alle waterhuishoudkundig relevante ruimtelijke plannen en besluiten. De meerwaarde van de watertoets is dat zij zorgt voor een vroegtijdige systematische aandacht voor het meewegen van wateraspecten in ruimtelijke plannen en besluiten.

De watertoets is wettelijk verankerd met het Besluit van 3 juli 2003 tot wijziging van het Besluit op de ruimtelijke ordening 1985 in verband met gevolgen van ruimtelijke plannen voor de waterhuishouding (watertoets).

De wijziging van het Besluit op de Ruimtelijke Ordening (Bro) regelt een verplichte waterparagraaf in de toelichting bij de genoemde ruimtelijke plannen en een uitbreiding van het vooroverleg met de waterschappen. De verplichting geldt formeel niet voor de structuurvisie. De ruimtelijke structuurvisie is een belangrijk instrument, omdat hierin de strategische ruimtelijke keuzen (locatiekeuzen) voor water en ruimtelijke ontwikkelingen worden gemaakt. Het instrument is vorm- en procedurevrij.

## <span id="page-24-0"></span>*4.9.2 Doorwerking naar het plan*

Op 17 maart 2017 is via het online instrument via www.dewatertoets.nl de zogeheten watertoets uitgevoerd. Op basis hiervan blijkt dat het perceel Suermondsweg 18 in Smilde zich bevindt binnen het beheersgebied van het waterschap Drents Overijsselse Delta. Op basis van deze toets wordt de korte procedure gevolgd. Dit houdt in dat direct doorgegaan kan worden met de planvorming van het plan onder de voorwaarde dat de standaard waterparagraaf uit dit document toegepast wordt. Onderstaand de standaard waterparagraaf.

#### STANDAARD WATERPARAGRAAF

In het kader van de Wet ruimtelijke ordening (Wro) is het verplicht de Watertoets uit te voeren. De Watertoets is een waarborg voor water in ruimtelijke plannen en besluiten. Deze standaard waterparagraaf heeft betrekking op het plan Herbestemmen Suermondsweg 18 Smilde van agrarisch naar wonen.

#### Waterhuishouding

Het plan loopt geen verhoogd risico op wateroverlast als gevolg van overstromingen. Het plan heeft geen schadelijke gevolgen voor de waterkwaliteit en ecologie. In het verleden is er in of rondom het plangebied geen wateroverlast of grondwateroverlast geconstateerd. De toename van het verharde oppervlak is minder dan 1500m2.

#### Voorkeursbeleid hemelwaterafvoer

In het plan wordt gestreefd het voorkeursbeleid van het waterschap op te volgen. Als het hemelwater niet wordt aangekoppeld of wordt afgekoppeld van het bestaande rioolstelsel is oppervlakkige afvoer en infiltreren in de bodem uitgangspunt. Als infiltratie in de bodem niet mogelijk is, is lozing op het oppervlaktewater via een bodempassage gewenst. Speciale aandacht wordt besteed aan duurzaam bouwen en een duurzaam gebruik van de openbare ruimte om een goede kwaliteit van het afgekoppelde hemelwater te garanderen.

Gemeente Midden-Drenthe Blad 26 van 33 **Wijzigingsplan** November 2017 Suermondsweg 18 te Smilde Versie 01

#### Aanleghoogte van de bebouwing

Voor de aanleghoogte van de gebouwen (onderkant vloer begane grond) wordt een ontwateringsdiepte geadviseerd van minimaal 80 centimeter ten opzichte van de gemiddelde hoogste grondwaterstand(GHG). Bij een afwijkende maatvoering is de kans op structurele grondwateroverlast groot. Bij het bouwen zonder kruipruimte kan worden volstaan met een geringere ontwateringsdiepte. Om wateroverlast en schade in woningen en bedrijven te voorkomen wordt geadviseerd om een drempelhoogte van 30 centimeter boven het straatpeil te hanteren. Ook voor lager, beneden het maaiveld, gelegen ruimtes (kelders, parkeergarages) moet aandacht worden besteed aan het voorkomen van wateroverlast.

#### Watertoetsproces

De initiatiefnemer heeft het Waterschap Drents Overijsselse Delta geinformeerd over het plan door gebruik te maken van de digitale watertoets. De beantwoording van de vragen heeft er toe geleid dat de korte procedure van de watertoets is toegepast. De bestemming en de grootte van het plan hebben een geringe invloed op de waterhuishouding.

*"De procedure in het kader van de watertoets is goed doorlopen conform de Handreiking Watertoets III. Waterschap Drents Overijsselse Delta geeft een positief wateradvies".*

#### <span id="page-25-0"></span>**4.10 M.E.R.-beoordeling**

#### <span id="page-25-1"></span>*4.10.1 Aanleiding en doel*

De milieueffectrapportage is een hulpmiddel om bij diverse procedures het milieubelang een volwaardige plaats in de besluitvorming te geven. De m.e.r.-procedure is gekoppeld aan de 'moederprocedure'. Dit is de procedure op grond waarvan de besluitvorming plaatsvindt, bijvoorbeeld de bestemmingsplanprocedure (wijzigingsplanprocedure), of een milieuvergunningsprocedure.

#### <span id="page-25-2"></span>*4.10.2 Doorwerking naar het plan*

In het Besluit m.e.r., bijlage D, onder artikel 11 (Woningbouw, Stedelijke ontwikkeling, Industrieterreinen) staat onder artikel 11.3 genoemd dat een m.e.r-beoordeling moet plaatsvinden in gevallen waarin de activiteit betrekking heeft op de aanleg, wijziging of uitbreiding van een stedelijk ontwikkelingsproject (met inbegrip van winkelcentra of parkeerterreinen): indien:

- De oppervlakte een aaneengesloten gebied betreft van 100 hectare en groter dan 2000 woningen betreft.
Qua aard, omvang en ligging is voorliggend ruimtelijk plan niet gelijk te stellen aan de betreffende en omschreven activiteit zoals bedoeld in het Besluit m.e.r.

Op 1 april 2011 heeft echter een wijziging van het Besluit m.e.r. plaatsgevonden. Daardoor is nu een beoordeling van een activiteit zoals die voorkomt op lijst D noodzakelijk, zelfs al is de omvang van de activiteit ver onder de drempelwaarde gelegen.

Voor elk besluit of plan dat betrekking heeft op activiteit(en) die voorkomen op de D-lijst en die beneden de drempelwaarden vallen moet een toets worden uitgevoerd of belangrijke nadelige milieugevolgen kunnen worden uitgesloten. Deze vormvrije m.e.r. beoordeling kan tot twee uitkomsten leiden:

- Belangrijke nadelige milieugevolgen zijn uitgesloten: er is geen m.e.r. beoordeling noodzakelijk;
- Belangrijke nadelige gevolgen voor het milieu zijn niet uitgesloten: er moet een m.e.r.-beoordeling plaatsvinden of er kan direct worden gekozen voor een m.e.r.

In bijlage III van de EU-richtlijn m.e.r staan de criteria genoemd waarnaar moet worden gekeken bij de beoordeling. Het algemene uitgangspunt bij een dergelijke beoordeling is dat er geen MER hoeft worden opgesteld, tenzij er sprake is van bijzondere omstandigheden. Deze bijzondere omstandigheden kunnen betrekking hebben op: 1. de kenmerken van het project;

- 2. de plaats van het project;
- 3. de kenmerken van het potentiële effect.

In de volgende tabel is opgesomd of er sprake is van significante nadelige invloed op het milieu.

| Archeologie        | Er is sprake van een herbestemmingsproject met<br>nieuwbouw waarbij de bodemingreep binnen de<br>onderzoeksnormen blijft.                                                                                |
|--------------------|----------------------------------------------------------------------------------------------------------------------------------------------------------------------------------------------------------|
| Bodem              |                                                                                                                                                                                                          |
| Externe veiligheid | Er is geen beperking vanuit het aspect externe<br>veiligheid.                                                                                                                                            |
| Ecologie           | Resultaten quickscan                                                                                                                                                                                     |
| Geluid             | Het woningbouwproject leidt niet tot nadelige<br>geluidhinder op de omgeving, ook is er geen<br>belemmering vanuit de Wet geluidhinder aangezien er<br>sprake is van een bestaand geluidgevoelig object. |
| Milieuhinder       | Er is geen sprake van te verwachten milieuhinder.                                                                                                                                                        |
| Luchtkwaliteit     | Het project is aan te merken als Nibm, hetgeen<br>betekent dat er geen nadelige invloed is op de<br>luchtkwaliteit.                                                                                      |
| Water              | Voor het onderdeel water is het zo dat er geen sprake<br>is van een toename van verhard oppervlakte, er hoeft<br>geen watercompensatie plaats te vinden en het<br>waterschap kan instemmen met het plan. |

Op basis van de uitkomsten in dit hoofdstuk 4 – Omgevingsfactoren – is inzichtelijk gemaakt dat er geen belangrijk nadelige gevolgen zijn voor de omgeving en het milieu. Verder hebben de locatie en de omgeving verder geen bijzondere kenmerken die geschaad worden door het initiatief. Gezien de aard van de ingrepen zijn verder geen negatieve effecten te verwachten, zodat op basis hiervan verder kan worden afgezien van het verrichten van een verdergaande (vorm)vrije m.e.r.-beoordeling.

Gemeente Midden-Drenthe Blad 28 van 33 **Wijzigingsplan** November 2017 Suermondsweg 18 te Smilde Versie 01

#### <span id="page-27-0"></span>**5 Hoofdstuk 5 Economische uitvoerbaarheid**

De kosten die gemoeid zijn met het opstellen van het wijzigingsplan zijn voor rekening van initiatiefnemers. Tevens is tussen de gemeente en de initiatiefnemers een planschadeovereenkomst aangegaan.

Gemeente Midden-Drenthe Blad 29 van 33 **Wijzigingsplan** November 2017 Suermondsweg 18 te Smilde Versie 01

#### <span id="page-28-0"></span>**6 Hoofdstuk 6 Maatschappelijke uitvoerbaarheid**

In deze paragraaf worden, wanneer deze beschikbaar zijn en indien noodzakelijk, de resultaten van het overleg op grond van artikel 3.1.1. Besluit ruimtelijke ordening uiteengezet. Ook de resultaten van de inspraak dan wel ter visie legging worden hier uiteengezet wanneer deze beschikbaar is.

#### Vooroverleg

In het kader van vooroverleg is het concept-wijzigingsplan ambtelijk besproken met de provincie Drenthe. De provincie heeft laten weten in te kunnen stemmen met het plan aangezien er geen provinciale belangen dienen.

#### Ontwerp-wijzigingsplan

Het ontwerp-wijzigingsplan heeft, met de daarbij behorende stukken, gedurende zes weken ter inzage gelegen. Er zij geen zienswijzen ingediend.

# <span id="page-29-0"></span>**7 Hoofdstuk 7 Juridische Toelichting**

## <span id="page-29-1"></span>**7.1 Algemeen**

Het wijzigingsplan regelt de gebruiks- en bebouwingsmogelijkheden van de gronden binnen het plangebied. De wijze waarop deze regeling juridisch kan worden vormgegeven, wordt in grote lijnen bepaald door de op 1 juli 2008 in werking getreden Wet ruimtelijke ordening, en door het daarbij behorende Besluit ruimtelijke ordening en de Regeling standaarden ruimtelijke ordening 2012, zoals deze per 1 oktober 2012 in werking is getreden. De verbeelding dient in samenhang met de planregels te worden gelezen.

In de Wet ruimtelijke ordening (hierna Wro) met bijbehorend Besluit ruimtelijke ordening (hierna Bro) heeft het wijzigingsplan een belangrijke rol als normstellend instrument voor het ruimtelijk beleid van gemeenten, provincies en het rijk. In de ministeriële Regeling standaarden ruimtelijke ordening (hierna Rsro) is vastgelegd dat de Standaard Vergelijkbare Bestemmingsplannen (hierna SVBP2012) de norm is voor de vergelijkbaarheid van wijzigingsplannen. Naast de SVBP2012 zijn ook het Informatiemodel Ruimtelijke Ordening (hierna IMRO2012) en de Standaard Toegankelijkheid Ruimtelijke Instrumenten (hierna STRI2012) normerend bij het vastleggen en beschikbaar stellen van wijzigingsplannen.

Conform Wro en Bro wordt een wijzigingsplan met de daarbij behorende toelichting in digitale geautoriseerde bronbestanden vastgelegd en in die vorm vastgesteld. Daarnaast kent de Wro een papieren versie van (hetzelfde) wijzigingsplan. Indien de inhoud van digitale stukken tot een andere uitleg leidt dan de stukken op papier, dan is de digitale inhoud beslissend. Het wijzigingsplan is daarmee een digitaal juridisch authentiek document. De informatie die is vastgelegd in het plan moet in elektronische vorm volledig toegankelijk en raadpleegbaar zijn. Dit wordt de digitale verbeelding genoemd.

De SVBP2012 geeft normen voor de opbouw van de planregels en voor de digitale verbeelding van het wijzigingsplan. De standaard heeft geen betrekking op de toelichting van het wijzigingsplan. Er worden geen normen gesteld omtrent de vormgeving en inrichting van de analoge weergave van het wijzigingsplan. De SVBP2012 heeft ook geen betrekking op de totstandkoming van de inhoud van een Wijzigingsplan. Dit is de verantwoordelijkheid van het bevoegde gezag. In de SVBP2012 is wel aangegeven hoe de inhoud van een wijzigingsplan digitaal moet worden weergegeven.

De SVBP2012 geeft bindende standaarden voor de opbouw en de verbeelding van het wijzigingsplan. De verbeelding en planregels van dit wijzigingsplan zijn opgesteld conform deze standaarden.

## <span id="page-29-2"></span>**7.2 Toelichting op de toelichting**

De informatie die is vastgelegd in het plan moet in elektronische vorm volledig toegankelijk en raadpleegbaar zijn. Dit wordt de digitale verbeelding genoemd. De digitale verbeelding is de verbeelding van het wijzigingsplan in een interactieve raadpleegomgeving, waarin alle relevante wijzigingsplaninformatie wordt getoond: de combinatie van (plan)kaart en regels met de toelichting.

Een raadpleger van het wijzigingsplan moet alle relevante wijzigingsplaninformatie op eenvoudige wijze voor ogen kunnen krijgen. De relevante wijzigingsplaninformatie heeft betrekking op de bestemmingen, dubbelbestemmingen en aanduidingen met bijbehorende regels in het wijzigingsplan. Voor zowel bestemmingen als aanduidingen geldt, dat deze zonder interactie zichtbaar moeten zijn in de digitale verbeelding. Uit interactie met de digitale verbeelding blijkt dan de inhoud van de bestemming en/of aanduiding.

# <span id="page-30-0"></span>**7.3 Toelichting op de planregels**

De inrichting van de planregels is deels voorgeschreven door de SVBP2012. De groepering van de planregels, de naamgeving van een aantal planregels en zelf de inrichting van bestemmingen is deels bepaald door de ministeriële regeling. Een aantal planregels is zelfs geheel voorgeschreven: het overgangsrecht, de anti-dubbeltelregel en de slotregel. De regels zijn standaard ingedeeld in vier hoofdstukken. Bij elke planregel (elk artikel) wordt hieronder een nadere toelichting gegeven.

## *Toelichting Hoofdstuk 1 Inleidende regels*

## Artikel 1 : Begrippen

In dit artikel staan de belangrijkste begrippen verklaard zoals die in de planregels en in deze plantoelichting worden gebruikt. De lijst bevat meer begrippen dan mogelijk in dit wijzigingsplan gebruikt worden.

#### Artikel 2 : Wijze van meten

In dit artikel staan de belangrijkste begrippen verklaard zoals die in de planregels en in deze plantoelichting worden gebruikt. De lijst bevat meer begrippen dan mogelijk in dit wijzigingsplan gebruikt worden.

## *Hoofdstuk 2 Bestemmingsregels*

## Artikel 3 : Wonen

Binnen deze bestemming zijn de regels opgenomen binnen welke voorwaarden (hoogten, maatvoeringen e.d.) de woning mag worden gebouwd.

## Artikel 4 : Waarde - Archeologie 2

Binnen deze dubbelbestemming is de bescherming van archeologische waarden verankerd. In de regels is vastgelegd onder welke condities bij ruimtelijke ingrepen een (verkennend) archeologisch onderzoek nodig is.

## *Hoofdstuk 3 Algemene regels*

## Artikel 5 : Anti-dubbeltelregel

Deze regel is geheel voorgeschreven door het Besluit ruimtelijke ordening (in artikel 3.2.4 Bro). Deze standaardbepaling strekt ertoe te voorkomen dat van ruimte die in een bestemmingsplan voor de realisering van een bepaald gebruik of functie mogelijk is gemaakt, na realisering daarvan, ten gevolge van feitelijke functie- of gebruiksverandering van het gerealiseerde, nogmaals zou kunnen worden gebruik gemaakt.

Gemeente Midden-Drenthe Blad 32 van 33 **Wijzigingsplan** November 2017 Suermondsweg 18 te Smilde Versie 01

#### Artikel 6 : Algemene gebruiksregels

In deze regels wordt expliciet weergegeven welk gebruik van gronden en gebouwen in strijd is met het wijzigingsplan.

#### Artikel 7 : Algemene afwijkingsregels

In dit artikel zijn de algemene afwijkingsregels geformuleerd en is zichtbaar met welke afwijkingen binnen het plan het bevoegd gezag, onder genoemde voorwaarden, mee wenst te werken aan (kleinschalige) afwijkingen van het wijzigingsplan.

#### Artikel 8 : Algemene wijzigingsregels

Het plan bevat voor een aantal gevallen mogelijkheden om bestemmingen te wijzigen binnen de in de regels aangegeven grenzen. Het kan hierbij gaan om een algemene wijzigingsbevoegdheid voor de hele bestemming, dan wel een specifieke bevoegdheid voor een bepaald gebied. In dit laatste geval zal worden verwezen naar een aanduiding in de verbeelding.

#### Artikel 9 : Overige regels

Hierin krijgen regelingen die betrekking hebben op de afstemming op andere regelgeving een plaats.

#### *Hoofdstuk 4 Overgangs- en slotregels*

#### Artikel 10 : Overgangsregels

Deze regels zijn geheel voorgeschreven door het Besluit ruimtelijke ordening (artikelen 3.2.1 en 3.2.2 Bro). Omdat een bestemmingsplan elke tien jaar moet worden herzien, betreffen de meeste bestemmingsplannen gebieden die reeds in gebruik en ingericht zijn. Een bestemmingsplan kan ruimte bieden voor ontwikkelingen en daarom soms ander gebruik en/of bebouwing toelaten dan er in werkelijkheid in het gebied aanwezig is. Bestaande rechten worden beschermd met overgangsrecht. Er is overgangsrecht voor bouwwerken en overgangsrecht voor gebruik van de gronden en bouwwerken.

#### Artikel 11 : Slotregel

Deze regel is geheel voorgeschreven door de Ministeriële regeling Standaard Vergelijkbare BestemmingsPlannen. Deze regel geeft aan hoe de planregels van dit plan kunnen worden aangehaald. Hiermee wordt de naam van het wijzigingsplan vastgelegd. Voor de digitale uitwisseling van plannen krijgt elk plan ook een unieke code van letters en cijfers.

Gemeente Midden-Drenthe Blad 33 van 33 **Wijzigingsplan** November 2017 Suermondsweg 18 te Smilde Versie 01

#### **Projectgegevens**

Project : Suermondsweg 18 te Smilde IMRO : NL.IMRO.1731.Suermondsweg18SM-WVS1 Projectnummer : RB 10.324 Versie 00 : 01 Datum : November 2017

#### **Opdrachtgever**

De heer H. Daling Suermondsweg 18 9422 VA Smilde

#### **RooBeek Advies**

Nautilusstraat 7b 7821 AG Emmen [www.roobeek-advies.nl](http://www.roobeek-advies.nl/)