<span id="page-1-2"></span><span id="page-1-1"></span><span id="page-1-0"></span>Ordito b.v. Postbus 94 5126 ZH Gilze

E info@ordito.nl T 0161 801 022 I www.ordito.nl KVK 54 811 554

<span id="page-2-1"></span><span id="page-2-0"></span>

| 1    | Inleiding                             | 2  |
|------|---------------------------------------|----|
| 1.1  | Aanleiding                            | 2  |
| 1.2  | Ligging plangebied                    | 2  |
| 1.3  | Vigerende bestemmingsplannen          | 3  |
| 1.4  | Bij het plan behorende stukken        | 3  |
| 1.5  | Leeswijzer                            | 4  |
| 2    | Gebiedsbeschrijving                   | 5  |
| 2.1  | Ligging in groter verband             | 5  |
| 2.2  | Ruimtelijke en functionele opbouw     | 5  |
| 2.3  | Nieuwe ontwikkelingen                 | 6  |
| 2.4  | Planomschrijving                      | 6  |
| 3    | Beleidskader                          | 8  |
| 3.1  | Europeesbeleid                        | 8  |
| 3.2  | Rijksbeleid                           | 9  |
| 3.3  | Provinciaal beleid                    | 10 |
| 3.4  | Regionaal beleid                      | 13 |
| 3.5  | Gemeentelijk beleid                   | 16 |
| 3.6  | Conclusies                            | 17 |
| 4    | Randvoorwaarden                       | 18 |
| 4.1  | Inleiding                             | 18 |
| 4.2  | Archeologie en cultuurhistorie        | 18 |
| 4.3  | Bodemkwaliteit                        | 19 |
| 4.4  | Externe veiligheid                    | 20 |
| 4.5  | Flora en fauna                        | 23 |
| 4.6  | Geluid                                | 25 |
| 4.7  | Hinder van bedrijven                  | 26 |
| 4.8  | Leidingen                             | 28 |
| 4.9  | Luchtkwaliteit                        | 28 |
| 4.10 | Verkeer en parkeren                   | 29 |
| 4.11 | Waterbeheer                           | 31 |
| 5    | Planbeschrijving                      | 34 |
| 5.1  | Bestemmingsplan 'Prinses Irenestraat' | 34 |
| 5.2  | Juridische aspecten                   | 34 |
| 6    | Uitvoerbaarheid                       | 37 |

# <span id="page-3-0"></span>**1 INLEIDING**

## 1.1 Aanleiding

Op 22 april 2013 is de omgevingsvergunning voor de woning Prinses Irenestraat 2A verleend. Voor het verstrekken van deze omgevingsvergunning is een ruimtelijke onderbouwing geschreven, waarin het realiseren van een vrijstaande woning aan de Prinses Irenestraat mogelijk is gemaakt. Met voorliggend bestemmingsplan wordt de ruimtelijke onderbouwing die op is gesteld voor de realisatie van één woning omgezet tot een bestemmingsplan. Daarnaast wordt vanuit het stedenbouwkundig advies dat gegeven is op het ingediende bebouwingsvoorstel uit 2012 en het akkoord dat de gemeente Oud-Beijerland verklaard heeft, de mogelijkheid tot het realiseren van een tweede woning binnen het plangebied opgenomen in dit bestemmingsplan. Zo kan de bedrijfsbestemming van het gehele perceel worden omgezet tot woonbestemming.

# 1.2 Ligging plangebied

Het plangebied betreft het perceel van het voormalige tuincentrum "Forsythia" tussen de woningen Prinses Irenestraat 2 en 4 in Oud-Beijerland.

**Afbeelding 1 Oude luchtfoto (rood omlijnd is het plangebied)**

## <span id="page-4-0"></span>1.3 Vigerende bestemmingsplannen

<span id="page-4-1"></span>Voor het plangebied is het bestemmingsplan "Correctieve herziening bestemmingsplan Wonen" (vastgesteld op 8 juli 2014) van kracht. Het perceel heeft hierin de bestemming "Bedrijf" met functieaanduiding "tuincentrum". Daarnaast is op 22 april 2013 de "Omgevingsvergunning Irenestraat 2A" verleend. Door deze omgevingsvergunning is het mogelijk gemaakt om een woning te realiseren aan de zijde van de Prinses Irenestraat. Deze woning is reeds gerealiseerd.

**Afbeelding 2 Uitsnede bestemmingsplan 'Correctieve herziening bestemmingsplan Wonen'**

## 1.4 Bij het plan behorende stukken

Het bestemmingsplan bestaat uit de volgende onderdelen:

- <span id="page-4-2"></span>Verbeelding:
Op de verbeelding zijn de bestemmingen in het plangebied weergegeven. Deze bestemmingen zijn gerelateerd aan de in de regels opgenomen juridische regeling.

- Regels:
In de regels is het gebruik van de binnen het plangebied aangegeven gronden, opstallen en ander gebruik van de gronden juridisch geregeld. Per bestemming is aangeven wat binnen die bestemming mogelijk en/of toegestaan is.

- Toelichting:
In de toelichting worden de aan het plan ten grondslag liggende gedachten en de uitkomsten van eventueel uitgevoerde onderzoeken opgenomen.

## 1.5 Leeswijzer

<span id="page-5-1"></span><span id="page-5-0"></span>In hoofdstuk twee van de toelichting wordt ingegaan op de ligging van het plangebied in groter verband, de ruimtelijke kenmerken van de omgeving van het plangebied en de planomschrijving. In het derde hoofdstuk wordt het vigerend beleid op rijks-, provinciaal, regionaal en gemeentelijk niveau uitgelicht. Vervolgens komen in hoofdstuk vier de randvoorwaarden aan bod. Onder randvoorwaarden worden onder andere verstaan bodem- en luchtkwaliteit. Hoofdstuk vijf geeft de planbeschrijving en de juridische aspecten van het plangebied weer. Afgesloten wordt met hoofdstuk zes waarin de uitvoerbaarheid ter sprake komt.

# **2 GEBIEDSBESCHRIJVING**

# 2.1 Ligging in groter verband

De Zuidvleugel van de Randstad eindigt grofweg aan de noordzijde van de Oude Maas. Dit betekent dat de Hoeksche Waard, één van de Zuid-Hollandse

Eilanden, met daarin Oud-Beijerland net buiten dit dicht stedelijk gebied ligt. De Randstad met voorzieningen ligt letterlijk om de hoek. Tegelijk ligt de gemeente Oud-Beijerland in een rustige omgeving.

Binnen de Hoeksche Waard heeft Oud-Beijerland een streekfunctie. Het dorp ligt in het open polderlandschap en heeft een hoog voorzieningenniveau. Het dorp is gelegen aan het Spui aan de Oude Maas en heeft een jachthaven.

**Afbeelding 3 Ligging plangebied**

## 2.2 Ruimtelijke en functionele opbouw

Het plangebied betreft het perceel van het voormalige tuincentrum "Forsythia" tussen de woningen Prinses Irenestraat 2 en 4. Het plangebied is gelegen in de Croonenburghwijk. De Croonenburghwijk wordt begrensd door de hoofdontsluitingswegen Beneden Oostdijk en Koninginneweg, de Oud Beijerlandse Kreek en het Scheermansvliet. De straten Croonenburgh en Sportlaan zijn de belangrijkste ontsluitingsroutes. Het stratenpatroon van de grotendeels in de jaren vijftig en zestig gerealiseerde wijk is orthogonaal van opzet. Aan de oostzijde van deze wijk ligt de Oud-Beijerlandse Kreek en de bijbehorende groenzone. Die zone vormt een groene geleding tussen de Croonenburghwijk en de Poortwijk. Binnen de wijk is voor het overige nauwelijks groen van enige betekenis aanwezig.

<span id="page-7-1"></span><span id="page-7-0"></span>De voormalige opstallen van het tuincentrum op het plangebied aan de Prinses Irenestraat zijn gesloopt. Door middel van een omgevingsvergunning is tussen de woning Prinses Irenestraat 2 en 4 een vrijstaande woning, Prinses Irenestraat 2a, gerealiseerd. De directe omgeving van het plangebied bestaat uit grondgebonden vrijstaande woningen met één laag met kap. Deze woningen staan zowel aan de oost- als de westzijde van het plangebied.

## 2.3 Nieuwe ontwikkelingen

Ten zuiden van het plangebied is op de kavels van de voormalige Willen van Oranje-school, het voormalige pand van de GGD, de C1000-supermarkt en een bestaande parkeerplaats een stedenbouwkundig plan voor de Hoek Graaf van Egmondstraat / Pad van Jongejan-locatie opgesteld. Op deze locatie zijn/worden 25 grondgebonden koopwoningen voor verschillende doelgroepen gerealiseerd, te weten:

- starterwoningen;
- geschakelde woningen voor doorstromers;
- vrijstaand geschakelde woningen voor doorstromers;
- patiowoningen voor 55-plussers.

Het grootste deel van de woningen is gesitueerd aan een nieuwe woonstraat die de locatie ontsluit op de Graaf van Egmondstraat en het Pad van Jongejan.

## 2.4 Planomschrijving

De initiatiefnemer heeft in 2013 door middel van een omgevingsvergunning een woning laten bouwen aan de Prinses Irenestraat 2A. Voor het verstrekken van deze omgevingsvergunning is een ruimtelijke onderbouwing geschreven, waarin het realiseren van een vrijstaande woning aan de Prinses Irenestraat mogelijk is gemaakt. Met voorliggend bestemmingsplan wordt deze ruimtelijke onderbouwing die op is gesteld voor de realisatie van één woning omgezet tot een bestemmingsplan. Daarnaast wordt vanuit het stedenbouwkundig advies dat gegeven is op het ingediende bebouwingsvoorstel uit 2012 en het akkoord dat de gemeente Oud-Beijerland verklaard heeft, de mogelijkheid tot het realiseren van een tweede woning achter de al gerealiseerde woning opgenomen in dit bestemmingsplan.

Deze nog te realiseren woning zal gesitueerd worden aan de nieuwe woonstraat, die de nieuwe woonwijk ten zuiden van het plangebied ontsluit. De goothoogte van de nieuwe woning zal maximaal 6 meter en de bouwhoogte maximaal 10 meter bedragen. De nieuwe woning krijgt net als de reeds gerealiseerde woning twee bouwlagen met een kap, waardoor de woning aansluit op de bestaande bebouwing.

## **Verkeer en parkeren**

<span id="page-8-0"></span>De woning wordt ontsloten door de nieuwe woonstraat die is gerealiseerd in verband met de nieuwbouw voor de Hoek Graaf van Egmondstraat/Pad van Jongejan-locatie. Het parkeren vindt plaats op eigen terrein.

# **3 BELEIDSKADER**

## 3.1 Europeesbeleid

## *3.1.1 Habitatrichtlijn*

Met de Habitatrichtlijn wil Europa voorkomen dat er wilde dieren- en plantensoorten uitsterven. Vogels worden er niet speciaal in genoemd, die worden immers al in de Vogelrichtlijn genoemd. Toch is de Habitatrichtlijn ook belangrijk voor vogels; de Habitatrichtlijn beschermt namelijk hun kwetsbare leefgebieden.

<span id="page-9-0"></span>Artikel 6 uit de Habitatrichtlijn heeft in de praktijk veel invloed. Er staat daar dat van alle plannen en projecten, die mogelijk negatieve gevolgen kunnen hebben voor een beschermd gebied, een 'passende beoordeling' moet worden gemaakt. Zijn de plannen schadelijk, dan mogen ze niet doorgaan. Of er moet sprake zijn van een reden van groot openbaar belang en er moet natuurcompensatie tegenover staan. Inmiddels bestaat er een uniforme regeling om bestaande en nieuwe activiteiten te beoordelen voor Habitat-én Vogelrichtlijngebieden.

## **Natura 2000**

In de Habitatrichtlijn staat ook dat er een 'coherent Europees ecologisch netwerk van speciale beschermingszones' moet worden gevormd, onder de naam Natura 2000. Daarmee verplicht de richtlijn alle Europese landen om speciale gebieden aan te wijzen. In ons land vallen de gebieden die zijn beschermd op grond van de Habitatrichtlijn én de Vogelrichtlijn onder Natura 2000.

In paragraaf 4.5 wordt flora en fauna verder behandeld.

## *3.1.2 Verdrag van Malta*

Met het tempo waarin bodemingrepen plaatsvinden, is sprake van een vrijwel onbeheersbare erosie van het Nederlandse bodemarchief. Een accentverschuiving in de archeologische monumentenzorg van (nood- )opgravingen naar een betere bescherming en inpassing van archeologische bodemschatten bij bouwprojecten is daarom essentieel. Dit is een van de belangrijkste uitgangspunten van het Europese Verdrag van Malta dat Nederland in 1992 heeft ondertekend. Het verdrag heeft als doel de bescherming van het archeologisch erfgoed in de bodem en de inbedding daarvan in de ruimtelijke ontwikkeling.

In paragraaf 4.2 wordt archeologisch erfgoed verder behandeld.

## 3.2 Rijksbeleid

## *3.2.1 Structuurvisie Infrastructuur en Ruimte (SVIR)*

Op 13 maart 2012 is de Structuurvisie Infrastructuur en Ruimte vastgesteld. Deze structuurvisie geeft een totaalbeeld van het ruimtelijk- en mobiliteitsbeleid op rijksniveau en is de "kapstok" voor bestaand en nieuw rijksbeleid met ruimtelijke consequenties.

Nederland concurrerend, bereikbaar, leefbaar en veilig. Daar streeft het Rijk naar met een krachtige aanpak die ruimte geeft aan regionaal maatwerk, de gebruiker voorop zet, investeringen scherp prioriteert en ruimtelijke ontwikkelingen en infrastructuur met elkaar verbindt. Dit doet het Rijk samen met andere overheden. Bij deze aanpak hanteert het Rijk een filosofie die uitgaat van vertrouwen, heldere verantwoordelijkheden, eenvoudige regels en een selectieve rijksbetrokkenheid.

Het Rijk formuleert drie hoofddoelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijk-economische structuur van Nederland;
- Het verbeteren, in stand houden en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

Voor het plangebied gelden verder geen opgaven van nationaal belang.

### *3.2.2 Besluit algemene regels ruimtelijke ordening (Barro)*

Het Besluit algemene regels ruimtelijke ordening (Barro) is met ingang van 30 december 2011 in werking getreden. Het Barro is gericht op doorwerking van nationale belangen in gemeentelijke bestemmingsplannen. In het Barro zijn daartoe een aantal projecten die van Rijksbelang zijn, opgenomen. Voorlopig staan in het Barro de volgende zes "projecten" beschreven:

- Project Mainportontwikkeling Rotterdam;
- Kustfundament;
- Grote rivieren;
- Waddenzee en waddengebied;
- Defensie en;
- Erfgoederen van uitzonderlijke universele waarde.

Met het in werking treden van de eerste aanvulling op het Barro op 1 oktober 2012 zijn hieraan nog de volgende negen onderwerpen toegevoegd: Rijksvaarwegen, Hoofdwegen en landelijke spoorwegen, Elektriciteitsvoorziening, Ecologische hoofdstructuur, Primaire waterkeringen buiten het kunstfundament, IJsselmeergebied (uitbreidingsruimte), Veiligheid rond rijksvaarwegen, Verstedelijking in het IJsselmeer en Toekomstige rivierverruiming van de Maastakken.

Deze nationale belangen zoals die nu in het Barro zijn opgenomen, hebben geen betrekking op het plangebied.

## 3.3 Provinciaal beleid

## *3.3.1 Visie Ruimte en Mobiliteit Provincie Zuid-Holland*

De Visie ruimte en mobiliteit biedt geen vastomlijnd ruimtelijk eindbeeld, maar wel een perspectief voor de gewenste ontwikkeling van Zuid-Holland als geheel. De Visie ruimte en mobiliteit (VRM), vastgesteld op 9 juli 2014, geeft op hoofdlijnen sturing aan de ruimtelijke ordening en maatregelen op het gebied van verkeer en vervoer.

Hoofddoel van de VRM is het scheppen van voorwaarden voor een economisch krachtige regio. Dat betekent: ruimte bieden om te ondernemen, het mobiliteitsnetwerk op orde en zorgen voor een aantrekkelijke leefomgeving. De VRM bevat een nieuwe sturingsfilosofie. De Kern daarvan is:

- Ruimte bieden aan ontwikkelingen.
- Aansluiten bij de maatschappelijke vraag naar woningen, bedrijfsterreinen, kantoren, winkels en mobiliteit.
- Allianties aangaan met maatschappelijke partners.
- Minder toetsen op regels en meer sturen op doelen.

De provincie Zuid-Holland onderscheidt zich door de strategische ligging in internationale netwerken, drie unieke deltalandschappen die samenkomen (kust, veen en rivierdelta) en de veelzijdige steden en economische complexen in het deltalandschap. De provincie heeft vier "rode draden" benoemd en bevat zekerheid over werkende mobiliteitsnetwerken en bevat voldoende flexibiliteit om in de ruimtelijke ontwikkeling te reageren op maatschappelijke initiatieven. Deze vier rode draden geven richting aan de gewenste ontwikkeling en het handelen van de provincie:

- 1. Beter benutten en opwaarderen van wat er is,
- 2. Vergroten van de agglomeratiekracht,
- 3. Verbeteren van de ruimtelijke kwaliteit,
- 4. Bevorderen van de transitie naar een water- en energie-efficiënte samenwerking.

Voor de bebouwde ruimte zet de provincie in op een samenhangend, compact en goed bereikbaar, kwalitatief hoogwaardig bebouwd gebied.

## **Programma ruimte en Programma mobiliteit**

In het Programma ruimte en het Programma mobiliteit beschrijft de provincie met welke instrumenten zij de doelen en ambities uit de Visie Ruimte en Mobiliteit uit gaat voeren. Een randvoorwaarde voor ontwikkelingen in zowel stedelijk als landelijk gebied is dat gemeenten de ladder voor duurzame verstedelijking uit het Bro toe moeten passen. De provincie heeft daar in de Verordening een eigen invulling aan gegeven. De ladder voor duurzame verstedelijking houdt ten eerste in dat de behoefte van de ontwikkelingen op het gebied van wonen, kantoren, bedrijven en detailhandel regionaal moeten worden afgestemd en dat deze in principe binnen bestaand stads- en dorpsgebied (BSD) stedelijk gerealiseerd moet worden. Indien de ontwikkeling niet binnen BSD gerealiseerd kan worden door middel van herstructureren, transformeren of verdichten, dient aangetoond te worden dat de locatie buiten BSD multimodaal ontsloten is. Het aanbod aan vervoersmodaliteiten op een locatie bepaalt de meest duurzame locatie buiten BSD.

<span id="page-12-0"></span>Naast het verplicht toepassen van de ladder voor duurzame verstedelijking maakt de provincie onderscheid in drie soorten ontwikkelingen, waar – afhankelijk van de ontwikkeling – bepaalde randvoorwaarden aan worden gesteld. De drie soorten ontwikkelingen zijn gebiedseigen ontwikkelingen waarbij sprake is van inpassing, gebiedsvreemde ontwikkelingen waarbij sprake is van aanpassing en grootschalige(r) ontwikkelingen waarbij het gebied getransformeerd wordt. De voorgenomen ontwikkeling ziet op het beter benutten van de ruimte in de bebouwde ruimte. Dit zorgt er voor dat niet buiten de rode contour wordt gebouw, maar sprake is van inbreiding.

## *3.3.2 Verordening Ruimte 2014*

In de Visie Ruimte en Mobiliteit wordt het beleid beschreven van de provincie Zuid-Holland. Het Programma Ruimte en het Programma Mobiliteit hebben beide de status van een structuurvisie en beschrijven de manier waarop het ruimtelijk beleid en het mobiliteitsbeleid van de provincie uitgevoerd wordt (met welke instrumenten). De Verordening Ruimte beschrijft de regels vanuit het beleid en het programma. Deze regels hebben een directe doorwerking in bestemmingsplannen. De Verordening Ruimte is op 9 juli 2014 vastgesteld door Provinciale Staten. Net als bij de Visie Ruimte en Mobiliteit Provincie Zuid-Holland, wordt ook in het Programma Ruimte aandacht besteed aan verdichting. Met voorgenomen ontwikkeling is daar sprake van.

### *3.3.3 Ladder voor duurzame verstedelijking*

In het Besluit ruimtelijke ordening is de verplichting opgenomen om in het geval van een nieuwe stedelijke ontwikkeling in de toelichting een beschrijving op te nemen van nu en noodzaak van de nieuwe stedelijke ruimtevraag en de ruimtelijke inpassing. Hierbij wordt uitgegaan van de "ladder voor duurzame verstedelijking". De "stappen van de ladder" worden in artikel 3.1.6, lid 2 BRO als volgt omschreven:

- 1. Voorziet de voorgenomen stedelijke ontwikkeling in een actuele regionale behoefte;
- 2. Kan binnen bestaand stedelijk gebied van de betreffende regio in de behoefte worden voorzien door benutting van beschikbare gronden door herstructurering, transformatie of anderszins;
- 3. Wanneer blijkt dat de stedelijke ontwikkeling niet binnen het bestaand stedelijk gebied kan plaatsvinden, wordt beschreven in hoeverre wordt voorzien in die behoefte op locaties die, gebruikmakend van verschillende middelen van vervoer, passend ontsloten zijn of als zodanig worden ontwikkeld (m.a.w. zorgen voor optimale inpassing en bereikbaarheid).

Nieuwe ontwikkelingen dienen getoetst te worden aan de Ladder duurzame verstedelijking mits er sprake is van een "stedelijke ontwikkeling". Het begrip "stedelijke ontwikkeling' is in artikel 1.1.1, lid 1, sub i van de Bro gedefinieerd als: 'ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'.

Uit de jurisprudentie die is verschenen sinds de inwerkingtreding van de ladder blijkt dat de Afdeling een zekere ondergrens stelt aan ontwikkelingen wanneer het gaat om de beoordeling of sprake is van een stedelijke ontwikkeling. Zo heeft de Afdeling ten aanzien van woningbouwplannen geoordeeld dat de elf woningen of minder niet als nieuwe stedelijke ontwikkeling worden gekwalificeerd in de zin van artikel 3.16, tweede lid, Bro (zie ABRvS 16 september 2015, ECLI:NL:RVS:2015:2921,r.o.4.3).

In onderhavig plan is sprake van een bestemmingswijziging waarbij de bouw van één woning mogelijk wordt gemaakt. Aangezien het om slechts één woning gaat is toetsing aan de ladder niet noodzakelijk.

### *3.3.4 Woonvisie Zuid-Holland 2011-2020*

Op 12 oktober 2011 hebben Provinciale Staten van Zuid-Holland de "Woonvisie Zuid-Holland 2011 – 2020" vastgesteld. De Woonvisie geeft aan hoe vraag en aanbod van het woningbestand in Zuid- Holland zich de komende jaren ontwikkelen en hoe de provincie daarover afspraken wil maken met de regio's en gemeenten.

De voornaamste ambitie op het gebied van wonen is dat woningen passend zijn voor de huishoudens die ze bewonen. De Woonvisie zet daarbij in op:

- behouden en benutten regionale verscheidenheid;
- kaderstelling door de provincie voor de lange termijn; regionaal vindt uitwerking plaats;
- voldoende goed woningaanbod voor iedereen;
- niet meer woningen plannen dan nodig zijn.

In de Woonvisie 2011-2020 is aangegeven dat in de periode 2010-2020 in de Zuidvleugel een behoeftegroei is van 115.000 woningen. Weliswaar krimpt de bevolking in een klein deel van de provincie, met name in landelijk gebied, maar over de hele provincie genomen groeit het aantal huishoudens nog steeds. De kleine mogelijkheid die dit bestemmingsplan biedt voor een nieuwe woningbouwontwikkeling levert een geringe bijdrage aan de ambities uit de provinciale Woonvisie. Daarmee is het bestemmingsplan conform het provinciale beleid.

## 3.4 Regionaal beleid

## *3.4.1 Structuurvisie Hoeksche Waard*

De structuurvisie Hoeksche Waard, door de gemeenteraad van Oud-Beijerland vastgesteld op 29 juni 2009, kent als uitgangspunt versterking van de ruimtelijke kwaliteit, de leefbaarheid en de economische vitaliteit van de Hoeksche Waard. De in de structuurvisie opgenomen integratiekaart biedt een toetsingskader voor ontwikkelingen.

## *Doorwerking plangebied*

Op basis van het ontwikkelingsbeeld 2030 is binnen de rode contour van Oud-Beijerland ruimte voor het toevoegen van onder andere de volgende functies:

- Nieuwe woongebieden: 13 hectare (circa 195 woningen);
- Nieuwe werkgebieden: 35 hectare;
- Wonen in een groene setting: 5 hectare (circa 25 woningen);
- Werken in een groene setting: 10 hectare.

De planlocatie valt binnen de aangegeven rode contour.

De regio wil de leefbaarheid in de dorpen bevorderen en ruimte bieden voor ontwikkeling. De gemeenten mogen bouwen voor tenminste de eigen bevolkingsgroei (migratiesaldo nul), met respect voor de kernkwaliteiten van het landschap. Herstructurering en uitbreiding zijn nodig om te voldoen aan de veranderde woningvraag en voor het behoud van het bestaande voorzieningenniveau. Gestreefd wordt naar behoud van het dorpse karakter van de verschillende kernen en buurtschappen, want dat karakter is in hoge mate bepalend voor de kwaliteit van de woonomgeving in de Hoeksche Waard.

Oud-Beijerland had in 2006 circa 9.250 huishoudens. De verwachting is dat dit aantal in 2020 en 2030 met respectievelijk 5% en 8% zal stijgen. Het plan komt daarmee tegemoet aan de behoefte aan nieuwe woningen op termijn.

De structuurvisie Hoeksche Waard bevat geen specifiek beleid voor de planlocatie en staat de ontwikkeling beleidsmatig niet in de weg.

## <span id="page-15-0"></span>*3.4.2 Vitale dorpen in een dynamisch landschap Samenwerkingsorgaan Hoeksche Waard Uitvoeringsprogramma*

Dit uitvoeringsprogramma geeft richting aan voor de samenwerking tussen de vijf gemeenten die deelnemen in het Samenwerkingsorgaan Hoeksche Waard in de jaren 2015 t/m 2018. Dat is zo afgesproken: als er nieuwe gemeenteraden zijn aangetreden, komt het SOHW met een nieuw meerjarenprogramma. Zo"n programma maakt het mogelijk dat gemeenten hun strategieën op elkaar afstemmen en dat ze veel efficiënter en effectiever kunnen werken. Het uitvoeringsprogramma dient ook als basis voor het maken van afspraken met maatschappelijke organisaties over een gezamenlijke aanpak.

Het project wordt gerealiseerd binnen bestaand dorpsgebied. Daarnaast maakt dit bestemmingsplan de bouw van één extra woning mogelijk. Dit heeft geen gevolgen voor het uitvoeringsprogramma van het Samenwerkingsorgaan Hoeksche Waard.

### *3.4.3 Regionale woonvisie Hoeksche Waard 2015*

Op 15 september 2015 heeft de gemeenteraad van Oud-Beijerland ingestemd met de regionale woonvisie Hoeksche Waard. Het rapport "Woonkwaliteit Hoeksche Waard" vormt de basis voor deze regionale woonvisie. Bij het opstellen ervan is nauw samengewerkt met de maatschappelijke partners op het gebied van wonen. Deze woonvisie beantwoordt ook aan de vraag van de provincie Zuid-Holland om een regionale woonvisie op te stellen. Samen met het regionaal woningbouwprogramma wordt hiermee voldaan aan de beleidskaders van de provincie.

In de woonvisie worden de ontwikkelingen genoemd die invloed hebben op het wonen in de Hoeksche Waard en welke opdrachten in de toekomst op deze ontwikkelingen kunnen inspelen. Voor het woonbeleid in de Hoeksche Waard staan in de komende periode vijf doelen centraal:

- Zorgen voor voldoende geschikte woningen voor mensen die zorg ontvangen;
- Beperken van het risico van een te grote voorraad eengezinswoningen;
- Op peil houden van voorzieningen;
- Het bieden van aantrekkelijke huisvestingsmogelijkheden voor starters;
- Zorgen dat er genoeg betaalbare (huur)woningen beschikbaar zijn.

In de woonvisie worden geen concrete getallen genoemd met betrekking tot het aantal woningen of soort woningen. Wel wordt verwacht dat de komende jaren ingezet moet worden op kleinere gezinnen. Het aantal kinderen neemt af en het aantal alleenstaande neem toe, waardoor gezinsverdunning optreedt. Daarnaast zal door de vergrijzing de vraag naar nultredenwoningen toenemen. Ook de vraag naar de sociale woningvoorraad zal naar verwachting toenemen.

## *Nieuwbouw*

Bij de keuze van locaties voor nieuwbouw kunnen locaties binnen het bestaande dorpsgebied, de zogenaamde inbreidingslocaties, worden onderscheiden van locaties buiten het bestaand bebouwde gebied, de uitbreidingslocaties. Waar mogelijk is, met behoud van de ruimtelijke kwaliteit, wordt gekozen voor inbreiding. In de afgelopen tien jaar heeft in de Hoeksche Waard het accent vooral gelegen op het realiseren van nieuwbouw binnen de bestaande dorpsgebieden, waardoor inbreidingslocaties schaarser zijn geworden.

<span id="page-16-0"></span>De provincie Zuid-Holland wil de kwaliteit van de woningen en woonomgeving waarborgen. Daarom moet bij bestemmingsplannen die voorzien in de bouw van nieuwe woningen een zorgvuldige afweging worden gemaakt volgens de zogenaamde SER-ladder. Deze verloopt volgens drie stappen – de eerste over de behoefte en volgende twee over de locatie.

- Stap 1 Actuele behoefte: de nieuwe ontwikkeling moet voorzien in een actuele behoefte die regionaal is afgestemd;
- Stap 2 Mogelijkheden binnen bestaand gebied: er moet worden gekeken of de woningbouwplannen binnen het bestaand stads- en dorpsgebied kunnen worden uitgevoerd, door locaties en/of gebouwen opnieuw te structureren en in te richten;
- Stap 3 Locatiekeuze en inpassing: als opnieuw structureren en inrichten onvoldoende solaas biedt, worden de woningbouwplannen direct aansluitend aan het bestaande stads- en dorpsgebied gerealiseerd. De nieuwe locatie moet goed ontsloten zijn, waarbij gebruik kan worden gemaakt van verschillende middelen van vervoer. De locatie moet passen in de doelstellingen en richtpunten van de kwaliteitskaart van de provincie Visie Ruimte en Mobiliteit. Locaties groter dan 3 ha moeten zijn opgenomen in het Programma Ruimte.

Gezien het voorgaande, past de beoogde ontwikkeling in de regionale woonvisie van Hoeksche Waard. Het project wordt gerealiseerd binnen bestaand dorpsgebied. Daarnaast maakt dit bestemmingsplan de bouw van één extra woning mogelijk. Dit heeft geen gevolgen voor de Regionale Woonvisie Hoeksche Waard 2015.

## <span id="page-17-0"></span>3.5 Gemeentelijk beleid

## <span id="page-17-1"></span>*3.5.1 Structuurvisie 2025 'Oud-Beijerland versterkt'*

De structuurvisie "Oud-Beijerland versterkt" gaat in op de ruimtelijke ontwikkeling van het dorp op het gebied van wonen, economie, voorzieningen, omgeving en mobiliteit. De visie is vervolgens vertaald naar een kaart. Met de visie streeft de gemeente de volgende zes speerpunten na:

- 1. Zoveel mogelijk ruimte voor initiatieven;
- 2. Kwaliteitsimpuls en investeren in het centrum als uniek "sellingpoint";
- <span id="page-17-2"></span>3. Aantrekkelijke en veilige woongemeente met behoud van goede voorzieningen;
- 4. Kansen pakken en stimuleren van de vrijetijdseconomie;
- 5. Sterke werklocaties behouden en aanpassen aan deze tijd;
- 6. Flexibel woningbouwprogramma.

Daarnaast wordt per wijk een korte beschrijving gegeven van de beoogde ontwikkelingen. Voor de wijk Croonenburgh, waar het plangebied in is gelegen, wordt aangegeven dat de bedrijvigheid in het noorden van de wijk niet past binnen de beoogde uitstraling. Het voldoet niet aan de hoogwaardige en ruimtelijke kwaliteit die de gemeente nastreeft. De planlocatie heeft binnen het huidige bestemmingsplan de bestemming "Bedrijf". De bestemming "Wonen", dat met dit bestemmingsplan mogelijk wordt gemaakt, past dus beter binnen het beleid van de gemeentelijke structuurvisie van Oud-Beijerland.

Gezien het voorgaande sluit de ontwikkeling aan op het gestelde in de structuurvisie "Oud-Beijerland versterkt".

## *3.5.2 Nota parkeernormen Oud-Beijerland 2016*

In het kader van te realiseren van parkeerplaatsen wordt aan de hand van de Nota Parkeernormen Oud-Beijerland 2016 de parkeernorm bepaald. In een later stadium zal deze parkeernorm opgenomen worden in een paraplubestemmingsplan. De nota is opgesteld op basis van publicatie 317 van CROW, het nationale kennisplatform voor infrastructuur, verkeer, vervoer en openbare ruimte. In deze publicatie worden kengetallen gegeven voor de parkeernorm waarbij rekening gehouden wordt met bandbreedtes en verschillende gebieden binnen en buiten de kom.

## *3.5.3 Paraplubestemmingsplan Archeologie*

Naast het ontwikkelen van een paraplubestemmingsplan voor Parkeren, zoals aangegeven in vorige paragraaf, zal dit ook gebeuren in het kader van Archeologie. Vanuit dit paraplubestemmingsplan Archeologie wordt voor gronden in de gemeente Oud-Beijerland de dubbelstemming "Waarde – Archeologie" met een nummeraanduiding voor de verwachtingswaarde opgenomen.

Ter voorbereiding op dit paraplubestemmingsplan dient met voorliggend plan rekening gehouden te worden met de dubbelbestemming voor het plangebied. Dit wordt opgenomen in de regels en verbeelding van voorliggend bestemmingsplan.

## *3.5.4 Duurzaam bouwen*

De gemeente volgt als beleid voor duurzaam bouwen de EPC-norm van het bouwbesluit. De gemeente stimuleert duurzame nieuwbouw waarbij wordt gestreefd naar 10% scherper dan de EPC-norm uit het bouwbesluit. Ook worden duurzaamheidsinitiatieven voor bestaande woningbouw gestimuleerd.

## 3.6 Conclusies

<span id="page-18-0"></span>De ontwikkeling is conform het nationale, provinciale, regionale en gemeentelijke beleid. Daarmee gelden er geen belemmeringen voor de bestemmingswijziging en de nieuw te bouwen woning.

# **4 RANDVOORWAARDEN**

## 4.1 Inleiding

De grondslag voor dit bestemmingsplan is de ruimtelijke onderbouwing voor de Prinses Irenestraat 2A. In het kader van die ruimtelijke onderbouwing zijn de randvoorwaarden van het plangebied reeds onderzocht. Hieronder worden deze randvoorwaarden toegelicht.

## 4.2 Archeologie en cultuurhistorie

## *Kader*

## <span id="page-19-0"></span>**Wet op de archeologische monumentenzorg**

In september 2007 is de Wet op archeologische monumentenzorg (Wamz) in werking getreden. Door deze wet ligt de verantwoordelijkheid voor het behoud en beheer van het bodemarchief niet langer bij het Rijk, maar bij gemeenten. De wet regelt de bescherming van archeologisch erfgoed in de bodem, inpassing ervan in de ruimtelijke ontwikkeling en de financiering van opgravingen, waarbij in het beginsel geldt: "de veroorzaker betaalt".

Het belangrijkste doel van de wet is het behoud van het bodemarchief "in situ" (ter plekke), omdat de bodem de beste garantie biedt voor een goede conservering van de archeologische waarden. Het is verplicht om in het proces van ruimtelijke ordening tijdig rekening te houden met de mogelijke aanwezigheid van archeologische waarden. Op die manier komt er ruimte voor overweging van archeologievriendelijke alternatieven.

## *Onderzoek*

Op 10 januari 2013 is door Aeres milieu een verkennend archeologisch booronderzoek uitgevoerd op de planlocatie. Voorafgaand aan dit booronderzoek is een specifiek verwachtingsmodel opgesteld aan de hand van een bureauonderzoek over deze locatie. Het doel van het booronderzoek is de in het bureauonderzoek opgestelde specifieke verwachting te toetsen. Aan de hand van deze gegevens kunnen vervolgens een waardestelling en adviezen over de aanwezige archeologische resten, of vervolgtraject worden opgesteld.

Uit het bureauonderzoek blijkt dat op basis van de bekende gegevens omtrent archeologische waarden in het gebied en geografische ligging moet worden geconcludeerd dat voor het plangebied een lage archeologische verwachting geldt voor archeologische resten tot en met de late middeleeuwen. Onderzoeken op het belendende perceel wijzen op een erosieve invloed van de overstromingen uit de periode 1300-1450. Deze hebben de mogelijk aanwezige resten verspoeld, waardoor er geen verwachting is voor vroegere resten dan deze overstromingsperiode.

Gezien de ligging buiten de historische kern, voor zo ver de gegevens strekken, is het plangebied altijd ingericht geweest als boomgaard. Het valt echter niet uit te sluiten dat er resten van kunstmatige ophogingen aanwezig zijn, zoals terpen, of de restanten van versterkte huizen. Dergelijke resten zijn in de

omgeving regelmatig aangetroffen en worden tegenwoordig beschouwd als archeologisch monument. Derhalve geldt voor de periode nieuwe tijd een middelhoge verwachting.

In het plangebied zijn geen potentiële archeologische niveaus aangetroffen, de bodem bestaat vrijwel geheel uit overstromingsafzettingen. De resten van voor de nieuwe tijd zullen door deze overstromingen zijn verspoeld. Het plangebied is na deze afzettingen, op basis van de beschikbare gegevens, voornamelijk in gebruik geweest als agrarisch gebied. Op basis van deze gegevens wordt geadviseerd dat verder archeologisch onderzoek ter plaatse niet noodzakelijk wordt geacht. Tijdens het booronderzoek is wel een indicatie aangetroffen voor de resten van een oude sloot of greppel uit de nieuwe tijd.

Naast de onderzoeken is in opdracht van het bevoegd gezag het rapport beoordeeld door "Archeologisch adviesbureau Lanzing". Op basis van dit advies onderschrijft het bevoegd gezag de conclusies van het rapport, namelijk dat er geen aanwijzingen zijn voor de aanwezigheid van een archeologische vindplaats in het plangebied, en dat een vervolgonderzoek in het plangebied dus niet noodzakelijk is.

## *Conclusie*

Het aspect archeologie en cultuurhistorie levert geen belemmeringen op voor de beoogde bestemmingswijziging en nieuw te bouwen woning.

## 4.3 Bodemkwaliteit

## *Kader*

Bij functiewijziging dient de bodem op een locatie geschikt te zijn voor de beoogde functie. De gewenste functie bepaalt de gewenste bodemkwaliteit. Voor alle locaties waar een functiewijziging of herinrichting mogelijk is, dient ten minste het eerste deel van het verkennend bodemonderzoek (historisch bodemonderzoek) te worden verricht. Als uit historische informatie blijkt dat in het verleden activiteiten plaatsvonden met een verhoogd risico op bodemverontreiniging, dan is het uitvoeren van een volledig verkennend bodemonderzoek noodzakelijk. Op basis van geconstateerde belemmeringen uit dit onderzoek kan vervolgens worden nagegaan welke maatregelen nodig zijn om die belemmeringen weg te nemen (functiegericht saneren).

## *Onderzoek*

De volgende onderzoeken zijn verricht:

- Verkennen bodemonderzoek Prinses Irenestraat (ong.) te Oud-Beijerland, rapportnummer 511290.001, 16 december 2011;
- Nader bodemonderzoek Prinses Irenestraat (ong.) te Oud-Beijerland, rapportnummer 511384.001, 15 februari 2012;
- Verkennend asbestonderzoek, Prinses Irenestraat (ong.) te Oud-Beijerland, rapportnummer 511449.001, 19 april 2012;
- Aanvullend (historisch) bodemonderzoek Prinses Irenestraat 4 te Oud-Beijerland, rapportnummer 511512.001, 30 juli 2012.

Uit de resultaten van bovenstaande onderzoeken is gebleken dat op de locatie een erfverharding aanwezig is, bestaand uit een mix van grind, puin en zand. Deze erfverharding blijkt sterk verontreinigd met zware metalen en hechtgebonden asbest. De onderliggende bodem van deze erfverharding en de overige gedeelten van de onderzoekslocatie zijn maximaal licht verontreinigd.

Bij de Omgevingsdienst Zuid-Holland Zuid is een BUS-melding ingediend voor de sanering. In augustus 2012 heeft de sanering van het verontreinigde terreingedeelte plaatsgevonden.

## *Conclusie*

Het aspect bodemkwaliteit heeft geen belemmeringen voor de beoogde bestemmingswijziging en nieuw te bouwen woning.

## 4.4 Externe veiligheid

Externe veiligheid richt zich op het beheersen van activiteiten die een risico voor de omgeving kunnen opleveren, zoals milieurisico"s, transportrisico"s en risico"s die kunnen optreden bij de productie, het vervoer en de opslag van gevaarlijke stoffen in inrichtingen. Bij de (her)inrichting van een gebied bepaalt de externe veiligheidssituatie mede de ruimtelijke (on)mogelijkheden.

## *Kader*

### **Besluit externe veiligheid inrichtingen**

Het Besluit externe veiligheid inrichtingen (Bevi) legt veiligheidsnormen op aan bedrijven die een risico vormen voor personen in de omgeving van het bedrijf. Het gaat daarbij onder meer om bedrijven die vallen onder het BRZO (Besluit Risico's Zware Ongevallen), LPG-tankstations en opslagplaatsen met gevaarlijke stoffen.

Belangrijke begrippen in het kader van externe veiligheid zijn het plaatsgebonden risico en het groepsrisico. Het plaatsgebonden risico is in het Bevi gedefinieerd als het "risico op een plaats buiten een inrichting, uitgedrukt als de kans per jaar dat een persoon die onafgebroken en onbeschermd op die plaats zou verblijven, overlijdt als rechtstreeks gevolg van een ongewoon voorval binnen die inrichting waarbij een gevaarlijke stof of gevaarlijke afvalstof betrokken is".

Het groepsrisico is gedefinieerd als de "cumulatieve kansen per jaar dat ten minste 10, 100 of 1000 personen overlijden als rechtstreeks gevolg van hun aanwezigheid in het invloedsgebied van een inrichting en een ongewoon voorval binnen die inrichting waarbij een gevaarlijke stof of gevaarlijke afvalstof betrokken is".

Verder zijn kwetsbare en beperkt kwetsbare objecten van belang. Kwetsbare objecten zijn bijvoorbeeld scholen, kantoorgebouwen met een bruto vloeroppervlak van meer dan 1.500 m2 en woningen met een dichtheid van meer dan twee woningen per hectare. Beperkt kwetsbare objecten zijn onder

<span id="page-22-0"></span>meer sporthallen, zwembaden en woningen met een dichtheid van maximaal twee woningen per hectare.

Het Bevi bevat eisen voor het plaatsgebonden risico en regels voor het groepsrisico. Voor het plaatsgebonden risico geldt onder meer een grenswaarde van 10-6 per jaar voor kwetsbare objecten in nieuwe situaties. Voor het groepsrisico geldt dat de gemeenteraad verantwoording moet afleggen over de wijze waarop het groepsrisico is meegewogen in de besluitvorming.

## **Regelgeving transport van gevaarlijke stoffen over wegen, water en spoor**

De regelgeving met betrekking tot het transport van gevaarlijke stoffen over openbare wegen, water en spoorwegen is neergelegd in de circulaire "Risiconormering vervoer gevaarlijke stoffen" (cRNVGS). Deze circulaire is gewijzigd per 31 juli 2012. In 2013 is het Besluit transportroutes externe veiligheid (Btev) in werking getreden. Hierin staan regels op het gebied van externe veiligheid voor de ruimtelijke inrichting rond wegen, waterwegen en spoorwegen met vervoer van gevaarlijke stoffen.

## **Regelgeving transport van gevaarlijke stoffen via buisleidingen**

Op 1 januari 2011 is het Besluit externe veiligheid buisleidingen (Bevb) in werking getreden. Het Bevb regelt onder andere welke veiligheidsafstanden moeten worden aangehouden rond buisleidingen met gevaarlijke stoffen. De normstelling is in lijn met het Besluit externe veiligheid inrichtingen (Bevi). Daarmee zijn nieuwe kwetsbare objecten binnen de PR 10-6 contour niet toegestaan. Ook is vastgesteld dat wanneer binnen het invloedsgebied van een buisleiding een ruimtelijk besluit wordt genomen, de verantwoordingsplicht van toepassing is.

Het Bevb gaat uit van een belemmerde strook van 4 of 5 meter, afhankelijk van de werkdruk. Voor deze strook geldt een bouwverbod en een omgevingsvergunning voor het uitvoeren van werken, geen bouwwerken zijnde, of van werkzaamheden.

Net als bij het Bevi worden de risicoafstanden en rekenmethodiek die volgen uit het Bevb opgenomen in een regeling, de Regeling externe veiligheid buisleidingen (Revb).

### *Onderzoek*

Nabij het plangebied zijn de volgende risicobronnen aanwezig:

- Zwembad Optisport/de Boogerd Oud-Beijerland;
- BP Tankstation;
- Transport van gevaarlijke stoffen over de Beneden Oostdijk.

### **Zwembad Optisport**

Optisport betreft het zwembad "De Boogerd", gevestigd aan de Hortensiastraat 5, waarin opslag plaatsvindt van 2,5 m3 chloorbleek-loog in een tank. Het zwembad is daarom geen Bevi-inrichting en er is geen sprake van een PR 10-6 contour.

Uit controles bij deze inrichting is geconstateerd dat alle milieuvoorschriften worden nageleefd. Er wordt rekening gehouden met een invloedsgebied van 150 meter als gevolg van een toxisch incident.

Het plangebied is gelegen op circa 400 meter. Derhalve gelden er geen belemmeringen vanuit deze risicobron.

### **BP Tankstation**

Aan de Beneden Oostdijk 18 is een tankstation gevestigd, dat voorziet in de opslag en verkoop van vloeibare motorbrandstoffen. Omdat het hier gaat om een benzinestation waar geen LPG wordt geleverd is geen sprake van een BEVIinrichting en hiermee niet relevant in het kader van externe veiligheid. Een toetsing van het groepsrisico is niet noodzakelijk.

#### **Transport van gevaarlijke stoffen over de Beneden Oostdijk**

De gemeente Oud-Beijerland beschikt over een routering van gevaarlijke stoffen. De Beneden Oostdijk, die gelegen is ten noorden van het plangebied, maakt geen deel uit van deze routering. Desondanks worden over de Beneden Oostdijk incidenteel gevaarlijke stoffen vervoerd. De weg is geen grootschalige doorgaande route, maar fungeert als een route voor lokaal transport ter bevoorrading van de genoemde risicovolle inrichtingen. Beredeneerd vanuit de aanwezige inrichtingen, is daarmee sprake van transport van brandbare vloeistoffen (stofgroepen LF1 en LF2) en brandbare gassen (GF3) over de Beneden Oostdijk. Van de jaarintensiteiten zijn binnen de gemeente geen gegevens bekend.

Het transport van LPG (stof-categorie GF3) is maatgevend voor de waarde van het groepsrisico. Omdat bij het BP tankstation geen leveringen meer plaatsvinden van LPG wordt verondersteld dat er enkel nog incidenteel vervoer van de stofgroepen LF1 en LF2 plaatsvindt. Om een inschatting van de hoogte van het groepsrisico te maken, wordt doorgaans gebruik gemaakt van de Handleiding Risicoanalyse Transport (HART) op basis van de vervoersintensiteiten van de stof GF3 (LPG). Omdat bij het BP tankstation geen LPG leveringen meer plaatsvinden, wordt verondersteld dat het groepsrisico verwaarloosbaar is. Gezien het voorgaande is een verantwoording en inschatting van het groepsrisico niet noodzakelijk.

#### *Conclusie*

Geconcludeerd kan worden dat vanuit externe veiligheid geen belemmeringen gelden voor de planvorming.

# 4.5 Flora en fauna

## *Kader*

## **Soortenbescherming**

De Flora- en faunawet (hierna: Ffw) beschermt alle in het wild levende zoogdieren, vogels, reptielen amfibieën. Van deze soortgroepen zijn alleen Huismuis, Bruine en Zwarte rat niet beschermd. Van de vissen, ongewervelde dieren (zoals vlinders, libellen en sprinkhanen) en planten zijn alleen de in de wet genoemde soorten beschermd.

De Ffw gaat uit van het "nee, tenzij"-principe. Dit betekent dat alleen onder bepaalde (zeer stringente) voorwaarden een inbreuk mag worden gemaakt op de bescherming van soorten en hun leefomgeving. Daarnaast beschermt de wet niet alleen soorten in het algemeen, maar ook individuen van soorten.

Voor ruimtelijke ingrepen die gevolgen hebben voor een beschermde soort en/of zijn leefgebied moet een ontheffing op grond van de Ffw worden aangevraagd. Voor een aantal soorten geldt daarenboven het beschermingsregime van de Europese Vogel- en Habitatrichtlijn. Voor werkzaamheden die uit een bestemmingsplan voortvloeien dient voor de start van die werkzaamheden ontheffing te worden aangevraagd indien beschermde soorten voorkomen. Bij de vaststelling van een bestemmingsplan dient duidelijk te zijn of en in hoeverre een ontheffing kan worden verkregen.

De wettelijk beschermde soorten zijn ingedeeld in de volgende vier categorieën.

- Meer algemene soorten (tabel 1 Ffw): voor deze soorten is een algemene vrijstellingsregeling van kracht in geval van ruimtelijke inrichting of ontwikkeling.
- Andere, niet algemeen voorkomende soorten (tabel 2 Ffw), met uitzondering van beschermde inheemse vogels: ontheffing is alleen mogelijk indien geen afbreuk wordt gedaan aan de gunstige staat van instandhouding van de soort. Er is echter geen ontheffing nodig indien gewerkt wordt volgens een gedragscode. Deze code dient door een sector of ondernemer zelf opgesteld te worden en dient vervolgens goedgekeurd te zijn door het ministerie van Economische Zaken.
- <span id="page-24-0"></span>- Strikt beschermde soorten (tabel 3 Ffw): voor deze soorten dient in geval van ruimtelijke inrichting of ontwikkeling altijd ontheffing te worden aangevraagd van de Ffw. Ontheffing wordt alleen verleend indien er geen alternatief is en geen afbreuk wordt gedaan aan de gunstige staat van instandhouding van de soort. Voor soorten in tabel 3 die ook op Bijlage IV van de Habitatrichtlijn (HR) voorkomen, wordt ontheffing echter alleen nog maar verleend indien er daarnaast een dwingende reden van groot openbaar belang is; dit is het gevolg van een uitspraak van de Raad van State.
- Beschermde inheemse vogels: deze vallen onder de Europese Vogelrichtlijn (VR). Ruimtelijke inrichting of ontwikkeling en dwingende redenen van groot openbaar belang zijn volgens een uitspraak van de Raad van State geen reden om ontheffing te verlenen. Ontheffing is uitsluitend toegestaan op basis van de ontheffingsgronden die in de VR

zijn genoemd. Overigens is het, indien geen ontheffing nodig is, volgens de huidige interpretatie van de wet wel verplicht rekening te houden met het broedseizoen van vogels. Voor sommige vogelsoorten met vaste verblijfplaatsen geldt dat deze vaste verblijfplaatsen en het essentiële leefgebied jaarrond beschermd zijn.

Indien soorten van tabel 2 en/of 3 en/of vogels voorkomen, geldt dat een ontheffingsaanvraag niet aan de orde is indien mitigerende maatregelen (voorafgaand aan de ruimtelijke ontwikkeling) getroffen kunnen worden die het behoud van de functionaliteit van de voortplantings- en/of vaste rust- en verblijfplaatsen van de soorten garanderen. Ontheffing is dan niet nodig, omdat er geen sprake is van overtreding van de Ffw. Er kan worden volstaan met het werken volgens een ecologisch werkprotocol, dat moet worden opgesteld door een deskundige; ook bij het overzetten van dieren moet een deskundige worden betrokken. Eventueel kan overigens wel ontheffing worden aangevraagd (die dan wordt afgewezen) om de mitigerende maatregelen te laten goedkeuren.

Overigens geldt voor alle in het wild levende planten- en diersoorten de zogenaamde zorgplicht. Dit houdt in dat "voldoende zorg" in acht moet worden genomen voor alle planten en dieren en hun leefomgeving. Concreet betekent dit dat bij ruimtelijke ontwikkeling gezorgd moet worden dat dieren niet gedood worden en dat planten verplant worden. Ook dient gelet te worden op bijvoorbeeld de voortplantingsperiode van amfibieën en de zoogperiode van zoogdieren.

### *Onderzoek*

#### *Beschermde soorten*

Op grond van foto"s en algemene kennis van de natuurwaarden in de regio worden geen beschermde soorten in het plangebied verwacht. Het plangebied betreft een braakliggend voormalig terrein van een tuincentrum zonder bebouwing en ingesloten tussen bestaande woonpercelen.

Het perceel zelf is ongeschikt als nestplaats. Het gebied vervult geen functie als leefgebied voor algemene soorten zoogdieren (mol, huisspitsmuis en veldmuis). Het gebied is ongeschikt als landbiotoop van amfibieën. Daarnaast is het gebied als gevolg van ligging, inrichting en beheer ongeschikt als verblijfplaats van overige beschermde soorten en van de zwaar beschermde soorten, die staan vermeld in tabel 2 en 3 van de Flora- en faunawet.

<span id="page-25-0"></span>Er zal geen ontheffing nodig zijn voor de soorten uit categorie 1 (algemene soorten) waarvoor een vrijstelling van de verbodsbepalingen van de Flora- en faunawet geldt.

#### *Soortenbescherming*

Het bestemmingsplan voorziet naast een bestemmingswijziging in de bouw van een woning op een braakliggend voormalig terrein van een tuincentrum. De benodigde werkzaamheden ten behoeve van deze ontwikkeling kunnen leiden tot aantasting van te beschermen algemene natuurwaarden (zoogdieren) en broedvogels.

## **Gebiedsbescherming**

Het voormalige Ministerie van LNV heeft in 1990 de Ecologische Hoofdstructuur (EHS) geïntroduceerd. De EHS bestaat uit een netwerk van natuurgebieden. Het doel van de EHS is de instandhouding en ontwikkeling van deze natuurgebieden om daarmee een groot aantal soorten en ecosystemen te laten voortbestaan.

Bescherming van (natuur)gebieden heeft daarnaast ook plaats middels de Natuurbeschermingswet. Daaronder vallen de volgende typen gebieden:

- Natura 2000-gebieden (Vogelrichtlijn- en Habitatrichtlijngebieden);
- Beschermde Natuurmonumenten;
- Wetlands.

Binnen beschermde natuurgebieden gelden (strenge) restricties voor ruimtelijke ontwikkelingen. Voor activiteiten of projecten die schadelijk zijn voor de beschermde natuur geldt een vergunningplicht.

Er zijn geen gronden in het plangebied gelegen die behoren tot de ecologische hoofdstructuur (EHS) of tot een Natura2000-gebied.

## *Onderzoek*

### *Gebiedsbescherming*

Het plangebied ligt in de bebouwde kom van Oud-Beijerland en vormt geen onderdeel van een natuur- of groengebied met een beschermde status, zoals Natura-2000. De planlocatie maakt ook geen deel uit van de ecologische hoofdstructuur. Gebiedsbescherming is derhalve niet aan de orde.

### *Conclusie*

Geconcludeerd wordt dat voor de beoogde ontwikkeling geen ontheffing in het kader van de Flora- en faunawet vereist is. Hierbij dient wel gewerkt te worden volgens de principes van zorgvuldig handelen en mogen broedvogels niet worden verstoord. Wat de gebiedsbescherming betreft mag worden geconcludeerd dat zowel de Natuurberschermingswet als de ecologische hoofdstructuur geen beletsel vormen voor de ontwikkeling.

## 4.6 Geluid

Bij het vaststellen van geluidbelasting voor geluidsgevoelige functies zoals "wonen" dient op grond van de Wet geluidhinder iedere weg in beschouwing te worden genomen, tenzij de weg binnen een woonerf is gelegen of voor de weg een maximumsnelheid geldt van 30 km/uur.

## *Kader*

## **Wegverkeerslawaai**

Volgens artikel 74 van de Wet geluidhinder bevindt zich aan weerszijden van een weg een zone waarbinnen akoestisch onderzoek dient te worden uitgevoerd. Alvorens geluidgevoelige objecten zoals woningen, scholen en kinderdagverblijven kunnen worden geprojecteerd, dient te worden onderzocht of aan de normen van de Wgh wordt voldaan.

## <span id="page-27-0"></span>*Onderzoek*

Voor de planlocatie zijn twee akoestische onderzoeken (Akoestisch onderzoek nieuwbouw aan de Prinses Irenestraat te Oud-Beijerland, K+adviesgroep, projectnummer M12 412.401, 18 januari 2013 en Akoestisch onderzoek zuidelijke woning aan de Prinses Irenestraat te Oud-Beijerland, K+adviesgroep, projectnummer M12 412.402, 28 maart 2013) verricht naar de te verwachten geluidbelastingen vanwege verkeerslawaai ter plaatse van de nieuwe situatie in het kader van de Wet geluidhinder.

Uit het akoestisch onderzoek voor de al gerealiseerde woning aan de Prinses Irenestraat blijkt dat vanwege wegverkeerslawaai van de Prinses Irenestraat de voorkeursgrenswaarde van 48 dB zal worden overschreden. Hiervoor zijn eisen gesteld aan de geluidbelasting binnen de woning.

Uit het akoestisch onderzoek voor de nog te realiseerde woning aan de Prinses Irenestraat blijkt dat vanwege wegverkeerslawaai de voorkeursgrenswaarde van 48 dB nergens wordt overschreden. De Wet geluidhinder legt geen restricties op aan het plan. Met betrekking tot de karakteristieke geluidwering van de gevel kan worden volstaan met de minimale gevelgeluidwering conform Bouwbesluit van 20 dB.

### **Railverkeers- en industrielawaai**

Een zone van een spoorlijn of een gezoneerd industrieterrein is niet over het plangebied gelegen. Om die reden is in dit akoestisch onderzoek het aspect spoorweg- en industrielawaai niet noodzakelijk.

### <span id="page-27-1"></span>*Conclusie*

Het aspect geluid vormt geen belemmering voor de beoogde bestemmingswijziging en ontwikkeling.

## 4.7 Hinder van bedrijven

### *Kader*

De Wet milieubeheer zorgt ervoor dat milieuoverlast in woongebieden zoveel mogelijk wordt beperkt. Alle voorzieningen en bedrijven die overlast veroorzaken moeten daarom een vergunning hebben in het kader van de Wabo (Wet algemene bepalingen omgevingsrecht)

Voor het behoud en de verbetering van de kwaliteit van de woon- en leefomgeving is een juiste afstemming tussen verschillende voorkomende functies noodzakelijk. Daarbij kan gebruik worden gemaakt van een milieuzonering die uitgaat van richtinggevende afstanden tussen hinderlijke functies (in vorm van gevaar, geluid, geur, stof) en gevoelige functies. In de brochure "Bedrijven en Milieuzonering" van de Vereniging van Nederlandse Gemeenten (VNG) (versie 2009) zijn deze richtafstanden opgenomen. Van deze richtafstanden kan gemotiveerd worden afgeweken.

| Categorie | Richtafstand tot<br>omgevingstype<br>rustige woonwijk en<br>rustig buitengebied | Richtafstand tot<br>omgevingstype<br>gemengd gebied |  |  |  |
|-----------|---------------------------------------------------------------------------------|-----------------------------------------------------|--|--|--|
| 1         | 10 m                                                                            | 0 m                                                 |  |  |  |
| 2         | 30 m                                                                            | 10 m                                                |  |  |  |
| 3.1       | 50 m                                                                            | 30 m                                                |  |  |  |
| 3.2       | 100 m                                                                           | 50 m                                                |  |  |  |
| 4.1       | 200 m                                                                           | 100 m                                               |  |  |  |
| 4.2       | 300 m                                                                           | 200 m                                               |  |  |  |
| 5.1       | 500 m                                                                           | 300 m                                               |  |  |  |
| 5.2       | 700 m                                                                           | 500 m                                               |  |  |  |
| 5.3       | 1000 m                                                                          | 700 m                                               |  |  |  |
| 6         | 1500 m                                                                          | 1000 m                                              |  |  |  |

## *Onderzoek*

In de nabijheid van het plangebied liggen de volgende bedrijven en voorzieningen:

<span id="page-28-0"></span>

| Bedrijf                       | Adres                            | Categorie | Richtafstand | Afstand tot<br>plangebied |  |
|-------------------------------|----------------------------------|-----------|--------------|---------------------------|--|
| Garage Lips                   | Graaf van<br>Egmondstraat<br>68B | 2         | 30 m         | 43 m                      |  |
| Basisschool                   | Graaf van<br>Egmondstraat<br>79  | 2         | 30 m         | 45 m                      |  |
| Loodgietersbedrijf            | Prinses<br>Irenestraat 5         | 2         | 30 m         | 65 m                      |  |
| Autobedrijf                   | Prinses<br>Irenestraat 7         | 2         | 30 m         | 85 m                      |  |
| Bedrijf<br>groenvoorzieningen | Prinses<br>Irenestraat 6         | 2         | 30 m         | 43 m                      |  |
| Fitnesscentrum                | Prinses<br>Irenestraat 8         | 2         | 30 m         | 115 m                     |  |
| Garagebedrijf                 | Pad van<br>Jongejan 2            | 2         | 30 m         | 180 m                     |  |

Het plangebied ligt buiten de richtafstanden van de bedrijven en voorzieningen in de omgeving.

## *Conclusie*

Het aspect bedrijf en milieuzonering vormt geen belemmering voor de beoogde bestemmingswijziging en ontwikkeling.

## 4.8 Leidingen

## *Kader*

Om een goede belangenafweging mogelijk te maken voor de vele functies binnen een plangebied is het noodzakelijk om inzicht te hebben in de ligging en eigenschappen van de binnen het plangebied voorkomende kabels en leidingen. Sommige van deze kabels en leidingen vereisen een bepaalde afstand tot gevoelige functies. Hiermee dient bij de verdere planvorming rekening gehouden te worden. Het dient te gaan om planologisch relevante leidingen zoals:

- aardgastransportleidingen;
- brandstoftransportleidingen;
- hoogspanningsleidingen;
- staalpalen.

## *Onderzoek*

Op of in de directe omgeving van de planlocatie komen geen leidingen of kabels voor, met dusdanige beschermingszone dat deze een belemmering kunnen vormen voor de beoogde ontwikkeling.

## *Conclusie*

Het aspect leidingen vormt geen belemmering voor de beoogde bestemmingswijziging en ontwikkeling.

## 4.9 Luchtkwaliteit

## *Kader*

De kern van de Wet luchtkwaliteit (titel 5.2 luchtkwaliteitseisen van de Wet milieubeheer) is het Nationaal Samenwerkingsprogramma Luchtkwaliteit (NSL). Het NSL is een bundeling maatregelen op regionaal, nationaal en internationaal niveau die de luchtkwaliteit verbeteren en waarin alle ruimtelijke ontwikkelingen/projecten zijn opgenomen die de luchtkwaliteit in belangrijke mate verslechteren.

Het doel van de NSL is om overal in Nederland te voldoen aan de Europese normen voor de luchtverontreinigende stoffen. Voor wegverkeer zijn stikstofdioxide (NO2) en fijn stof (PM10 en PM2,5) de belangrijkste stoffen. De in de Wet luchtkwaliteit gestelde norm voor NO2 en PM10 jaargemiddelde grenswaarde is voor beide stoffen 40 μg/m3. Voor PM2,5 geldt een jaargemiddelde grenswaarde van 25 μg/m3. Daarnaast mag de PM10 24-

<span id="page-30-0"></span>uurgemiddelde grenswaarde van 50 μg/m3 maximaal 35 keer per jaar worden overschreden. Met het van kracht worden van het NSL zijn de tijdstippen waarop moet worden voldaan aan de jaargemiddelde grenswaarden NO2 en PM10 aangepast. Voor PM10 is dat 11 juni 2011 en 1 januari 2015 voor NO2 en PM2,5.

Naast de introductie van het NSL is het begrip "niet in betekenende mate" (NIBM) bijdragen een belangrijk onderdeel van de Wet luchtkwaliteit. Een project draagt NIBM bij aan de verslechtering van de luchtkwaliteit als de NO2 en PM10 jaargemiddelde concentraties niet meer toeneemt dan 1,2 μg/m3. In dat geval is de ontwikkeling als NIBM te beschouwen.

Een ruimtelijke ontwikkeling vindt volgens de Wet luchtkwaliteit doorgang als ten minste aan één van de volgende voorwaarden is voldaan:

- de ontwikkeling is opgenomen in het NSL;
- de ontwikkeling wordt aangemerkt als een NIBM-project;
- de gestelde grenswaarden in bijlage 2 van de Wet luchtkwaliteit worden niet overschreden;
- projectsaldering kan worden toegepast.

Voor zover de ruimtelijke ontwikkeling is opgenomen in het NSL of de ontwikkeling kan worden aangemerkt als NIBM-project is toetsing aan de grenswaarden van de Wet luchtkwaliteit niet nodig.

### *Conclusie*

In de Regeling NIBM is aangegeven dat een woningbouwlocatie met maximaal 1.500 woningen aan één ontsluitingsweg is aan te merken als een ontwikkeling die NIBM bijdraagt aan de verslechtering van de luchtkwaliteit. Met dit bestemmingsplan wordt de realisatie van maximaal 1 woning mogelijk gemaakt. Dit betekent dat de voorgenomen ontwikkeling is aan te merken als een ontwikkeling die NIBM bijdraagt aan de verslechtering van de luchtkwaliteit. Daardoor is toetsing aan de grenswaarden uit de Wet luchtkwaliteit niet nodig.

## 4.10 Verkeer en parkeren

De woning wordt ontsloten door de nieuwe woonstraat die is gerealiseerd in verband met de nieuwbouw voor de Hoek Graaf van Egmondstraat/Pad van Jongejan-locatie. Het parkeren vindt plaats op eigen terrein.

### *Parkeernorm plangebied Prinses Irenestraat*

Voor de gehele kern Oud-Beijerland is vastgesteld dat het een matig stedelijk gebied betreft. Het plangebied ligt in gebied 3D (afbeelding 4), wat is aangeduid als "schil/overloopgebied". De minimale parkeernorm bedraagt 1,5 en de maximale parkeernorm bedraagt 2,3 (afbeelding 5). Het parkeren wordt volledig op eigen terrein opgelost, waardoor parkeren in de openbare ruimte niet gerealiseerd hoeft te worden.

**Afbeelding 4 Indeling kern Oud-Beijerland**

De gebiedsindeling is als volgt ingedeeld: Centrum: Nummers 1, 1A, 2, 2A, 3, 3A, 3B, 3C, 4, 4A. Schil/overloopgebied: Nummers 1B, 2B, 3D, 3E , 4B.

De overige gebieden binnen Oud-Beijerland gelden als rest bebouwde kom.

| parkeren per woning  centrum  schil centrum  rest bebouwde kom  buitengebied  aandeel bezoekers |     |                |     |      |      |      |      |      |                   |
|-------------------------------------------------------------------------------------------------|-----|----------------|-----|------|------|------|------|------|-------------------|
|                                                                                                 |     | min. max. min. |     | max. | min. | max. | min. | max. | 0,3 pp per woning |
| zeer sterk stedelijk                                                                            | 1,2 | 2,0            | 1,4 | 2,2  | 1,7  | 2,5  | 2,0  | 2,8  |                   |
| sterk stedelijk                                                                                 | 1,2 | 2,0            | 1,4 | 2,2  | 1,7  | 2,5  | 2,0  | 2,8  |                   |
| matig stedelijk                                                                                 | 1,4 | 2,2            | 1,5 | 2,3  | 1,8  | 2,6  | 2,0  | 2,8  |                   |
| weinig stedelijk                                                                                | 1,4 | 2,2            | 1,7 | 2,5  | 1,9  | 2,7  | 2,0  | 2,8  |                   |
| niet stedelijk                                                                                  | 1,4 | 2,2            | 1,7 | 2,5  | 1,9  | 2,7  | 2,0  | 2,8  |                   |

**Afbeelding 5 Parkeerkencijfers koop, vrijstaand uit CROW-publicatie 317**

# 4.11 Waterbeheer

Om te voorkomen dat bouwplannen een negatief effect hebben op het watersysteem in het gebied is het wettelijk verplicht om een watertoets uit te voeren. De watertoets is een proces waarbij vanaf het begin van de planvorming de verschillende wateraspecten worden beoordeeld. Het doel van de watertoets is een betere en evenwichtige afstemming tussen waterbeheer (zowel kwantiteit als kwaliteit) en ruimtelijke plannen. Wanneer knelpunten worden gesignaleerd, moeten alternatieve en/of compenserende maatregelen worden genomen in de planontwikkeling en uitvoering.

## *Kader*

## **Beleid Waterschap Hollandse Delta**

Vanaf 2016 is er een nieuw waterbeheer programma van kracht, namelijk het Waterbeheerprogamma 2016-2021. Het programma bestaat uit een statisch en een dynamisch deel. Het statisch deel bevat de doelen die het waterschap wil bereiken, zowel op de lange termijn als voor de planperiode. Het dynamisch deel bevat de maatregelen die nodig zijn om de doelen uit het statisch deel te realiseren.

Het plan bevat doelen en maatregelen voor de thema"s Calamiteitenzorg, Water en Ruimte, Waterveiligheid, Voldoende Water, Schoon Water en Waterketen. Voor het thema "Water en Ruimte" is de nadere uitwerking van de deltabeslissing ruimtelijke adaptatie de belangrijkste ontwikkeling. Hierbij wordt uitgegaan van meerlaagse veiligheid: preventie (laag 1), ruimtelijke inrichting (laag 2) en crisisbeheersing (laag 3). Voor Hollandse Delta ligt de nadruk op de eerste laag: een overstroming voorkomen door middel van (primaire) waterkeringen. Voor de tweede laag is als doel geformuleerd dat de ruimtelijke inrichting bijdraagt aan het beperken van de gevolgen van een overstroming.

Voor het afvoeren van hemelwater van verhard oppervlak groter dan 500 m² naar open water, dient ontheffing te worden aangevraagd op grond van de Keur. Wanneer de toename aan verhard oppervlak groter is dan 500 m² is het beleid van het Waterschap om 10% van de toename te compenseren in de vorm van open water. Als gevolg van de ontwikkeling zal het verhard oppervlak afnemen. In de oude situatie van het tuincentrum was er bebouwing aanwezig met een oppervlakte van 660 m². Daarnaast waren de nodige terreinverhardingen aanwezig. De al gerealiseerde woning met bijbehorende bouwwerken heeft een oppervlakte van circa 185 m². Samen met de nog te realiseren woning neemt het verhard oppervlak af in vergelijking met de oude situatie.

## **Beleid 2011-2015 gemeente Oud-Beijerland**

Op 27 december 2012 is het "Waterplan Oud-Beijerland" vastgesteld. Dit plan is een actualisatie en integratie van bestaande waterplannen. Het waterplan, inclusief het gemeentelijk rioleringsplan (GRP) beschrijft op welke wijze een veilig, gezond, duurzaam en veerkrachtig stedelijk watersysteem in Oud-Beijerland kan worden gerealiseerd.

<span id="page-33-1"></span><span id="page-33-0"></span>Het waterplan omvat een maatregelenpakket met bestaande en nieuwe maatregelen. Van de bestaande maatregelen is een groot aantal in uitvoering, zoals de aanleg van riolering in het buitengebied en het onderzoek naar afkoppelen. Een aantal beleidsmaatregelen volgt uit nieuw beleid:

- aanpak grondwateroverlast
- toets veiligheid
- toepassen van de watertoets op ruimtelijke ordeningsplannen
- het vastleggen van de taakverdeling beheer en onderhoud

## *Uitwerking voor het plangebied*

<span id="page-33-2"></span>Het plangebied ligt in het stedelijk gebied van Oud-Beijerland. In de huidige situatie bestaat het plangebied uit een braakliggend terrein en een vrijstaande woning.

Uit het uitgevoerde bodemonderzoek voor de naast gelegen locatie Hoek Graaf van Egmontstraat, Pad van Jongejan blijkt dat de ondergrond in de omgeving van de planlocatie bestaat uit lichte klei, waarvan de bovenlaag puinhoudend is. Vanaf een diepte van 2 tot 3 meter onder maaiveld bevindt zich matig fijn zand, welke plaatselijk zwak ziltig is. Tijdens het genoemde bodemonderzoek (3 februari 2010) is een grondwaterstand aangetroffen van 1,25 tot 1,35 m-mv. In deze periode is sprake van een grondwaterstand die zich verhoudt tot de gemiddeld hoogste grondwaterstand. Er mag derhalve vanuit worden gegaan dat de grondwaterspiegel ver genoeg onder maaiveld is gelegen, om bebouwing mogelijk te maken. De grondwaterspiegel vormt dus geen belemmering. Het plangebied ligt niet in een grondwaterbeschermingsgebied.

Door de realisatie van de vrijstaande woning aan de voorzijde van het perceel zal de grondwaterstand niet zijn veranderd. Door de nieuwbouw aan de achterzijde van het perceel zal de grondwaterstand niet veranderen. Bij de bouw van de woning en de verharding moet rekening gehouden worden met voldoende drooglegging om bijvoorbeeld opdrijven van verharding of natte kruipruimtes te voorkomen. Voor bebouwing zonder kruipruimte wordt over het algemeen een drooglegging van 0,70 m geadviseerd, gerekend vanaf de te realiseren bovenkant vloer. Gezien de overheersende grondwaterstanden in met name de winterperiode kan deze drooglegging gehaald worden.

### **Oppervlaktewater**

In het plangebied, alsmede in de directe omgeving, is geen oppervlaktewater aanwezig. Er hoeft geen rekening te worden gehouden met bouwen of ontwikkelen in beschermingszones van dergelijke wateren.

### **Waterkeringen**

In de nabijheid van het plangebied bevinden zich geen waterkeringen

### **Rioleringsaspecten**

De voormalige bebouwing op de terreinen is voor wat betreft zowel de hemelwaterafvoer als de vuilwaterafvoer aangesloten op een gescheiden rioolstelsel. In de gewenste situatie zal het hemelwater van daken en terreinverhardingen worden afgevoerd naar het bestaande rioleringsstelsel.

Hemelwaterstromen worden apart van de vuilwaterstromen op de plangrens aangeboden. Op deze wijze kan de hemelwaterafvoer op een gescheiden stelsel worden aangesloten. Met dit uitgangspunt is het project in hydrologisch opzicht neutraal. Op basis van het waterschapsbeleid is compensatie niet aan de orde.

In overleg met de gemeente en initiatiefnemer zal waar mogelijk maatregelen worden genomen ter beperking/vertraging van de hemelwaterafvoer. Omdat er in het plangebied nauwelijks mogelijkheden zijn om hemelwater te vertragen of te bufferen (behalve het plaatsen van regentonnen voor bewatering van tuinen) zal het overtollige hemelwater naar de gescheiden riolering worden afgevoerd.

### **Grondwater**

In de wet Gemeentelijke Watertaken hebben gemeenten een zorgplicht gekregen voor het nemen van maatregelen in openbaar gebied om nadelige gevolgen van de grondwaterstand tegen te gaan. Deze maatregelen moeten wel doelmatig zijn en niet onder de verantwoordelijkheid van waterschap of provincie vallen. Particulieren blijven verantwoordelijk voor de handhaving van het grondwaterpeil in bebouwd gebied. De gemeente is wel het eerste aanspreekpunt voor de burger geworden (loketfunctie).

De gemeente Oud-Beijerland streeft voor zowel uitbreidingswijken als bestaande wijken naar een gewenst Gemiddelde Hoogste Grondwaterstand (GHG) > 0,7 m – mv (*kruinhoogte van de weg)*. 1

*<sup>1</sup> De gemeente heeft niet de verplichting deze grondwaterstanden te handhaven.*

# **5 PLANBESCHRIJVING**

## 5.1 Bestemmingsplan 'Prinses Irenestraat'

Het bestemmingsplan "Prinses Irenestraat" is een uitwerking van de ruimtelijke onderbouwing "Prinses Irenestraat 2A" en heeft bij dit bestemmingsplan als richtlijn gediend.

De hoofddoelstelling van het voorliggende bestemmingsplan is het wijzigen van de bestemming "Bedrijf" naar de bestemming "Wonen" waarbij het mogelijk wordt gemaakt om een extra woning toe te voegen aan de planlocatie.

## 5.2 Juridische aspecten

Het juridische deel van het bestemmingsplan bestaat uit een verbeelding en planregels. In dit hoofdstuk wordt ingegaan op de wijze van juridische vertaling in planregels van de voor het plangebied gewenste functionele en stedenbouwkundige ontwikkeling. Bij het opstellen van de verbeelding en de planregels is uitgegaan van de bepalingen uit het Standaard Vergelijkbare BestemmingsPlannen (SVBP2012).

## *5.2.1 Verbeelding*

Op de verbeelding is met behulp van de in de SVBP2012 bepaalde methode de bestemming van de gronden aangegeven. De bijbehorende bepalingen zijn vervolgens opgenomen in de planregels. De verbeelding visualiseert de planregels.

## *5.2.2 Planregels*

De planregels bestaan uit de volgende vier hoofdstukken:

- 1. Inleidende regels
- 2. Bestemmingsregels
- 3. Algemene regels
- 4. Overgangs- en slotregels

## **Hoofdstuk 1 Inleidende regels**

In dit hoofdstuk is een aantal begrippen verklaard dat wordt gebruikt in de regels. Dit voorkomt dat er bij de uitvoering van het plan onduidelijkheden ontstaan over de uitleg van bepaalde regelingen. Daarnaast is het artikel "Wijze van meten" opgenomen waarin bepaald is hoe de voorgeschreven maatvoering in het plan gemeten moet worden.

## **Hoofdstuk 2 Bestemmingsregels**

In dit hoofdstuk zijn de in het plan voorkomende bestemmingen geregeld. In ieder artikel is per bestemming bepaald welk gebruik van de gronden is toegestaan en welke bouwregels er gelden. Tevens zijn, waar mogelijk, flexibiliteitsbepalingen opgenomen.

### *Wonen*

<span id="page-36-0"></span>De bestemming "Wonen" is opgenomen voor de al gerealiseerde en nog te realiseren woning aan de Prinses Irenestraat. Er is gekozen voor een regeling die aansluit op het geldend bestemmingsplan van de directe omgeving.

## **Hoofdstuk 3 Algemene regels**

In dit hoofdstuk worden, in aanvulling op de bestemmingsbepalingen, aanvullende regels gesteld.

## *Anti-dubbeltelregel*

In deze regel is vastgelegd dat grond die in aanmerking moest worden opgenomen bij het verlenen van een omgevingsvergunning, waarvan de uitvoering heeft plaatsgevonden of alsnog kan plaatsvinden, bij de beoordeling van een andere aanvraag om omgevingsvergunning niet opnieuw in beschouwing mag worden genomen.

## *Algemene bouwregels*

In dit artikel is een aantal aanvullende bouwregels opgenomen dat voor alle bestemmingen kan gelden. Het gaat om de uitsluiting aanvullende werking bouwverordening, nadere eisen, parkeren en antenne-installaties.

## *Algemene afwijkingsregels*

Dit artikel is een aanvulling op de afwijkingsregels uit de bestemmingen. In het artikel is een aantal algemene afwijkingen opgenomen, die middels een omgevingsvergunning kan worden verleend. Het betreft een standaardregeling die het mogelijk maakt om bij de uitvoering van bouwplannen beperkte afwijkingen van het plan bij een omgevingsvergunning mogelijk te maken. Het gaat bijvoorbeeld om een overschrijding van de bouwgrenzen met vijf meter, het afwijken van gegeven maten, afmetingen en percentages met niet meer dan 10% en het mogelijk maken van de bouw van schakelkastjes (nutsgebouwtjes) in het openbare gebied.

## *Algemene wijzigingsregels*

In dit artikel is een algemene wijzigingsregels opgenomen. Het betreft hier een standaardregeling die het mogelijk maakt om bij de uitvoering van bouwplannen beperkte afwijkingen van de bouwvlakken mogelijk te maken die niet met een omgevingsvergunning voor afwijken geregeld kunnen worden. Randvoorwaarden zijn gesteld om te voldoen aan deze wijzigingsregel.

### *Algemene procedureregels*

Dit artikel regelt de procedure die burgemeester en wethouders dienen te volgen indien toepassing wordt gegeven aan de in dit plan opgenomen afwijkings-, nadere eisen- of wijzigingsregels.

## **Hoofdstuk 4 Overgangs- en slotregels**

*Overgangs- en slotregels* 

In het overgangsrecht is een regeling opgenomen voor bebouwing en gebruik dat al bestond bij het opstellen van het plan, maar dat strijdig is met de opgenomen regeling. Onder bepaalde voorwaarden mag deze strijdige bebouwing en/of strijdig gebruik worden voortgezet of gewijzigd.

In de slotregel is de officiële naam van het plan bepaald. Onder deze naam kan het bestemmingsplan worden aangehaald.

# **6 UITVOERBAARHEID**

## *6.1 Economische uitvoerbaarheid*

Het plan betreft een particulier initiatief op eigen gronden. Ten behoeve van het plan hoeft door de gemeente Oud-Beijerland geen voorzieningen worden getroffen, noch aan- of verkopen te worden gedaan.

Op grond van artikel 3.1.6 lid 1 onder f Bro dient de uitvoerbaarheid van bestemmingsplannen te worden aangetoond. De bouw van een nieuwe woning met de wijziging van de bestemming is een volledig particulier initiatief, waaraan voor de gemeente kosten zijn verbonden. De gemeente heeft hiertoe met de initiatiefnemer een anterieure overeenkomst afgesloten.

Hiermee is de economische uitvoerbaarheid van voorliggend plan voldoende aangetoond.

## *6.2 Maatschappelijke uitvoerbaarheid*

## **Ontwerpfase**

Het concept bestemmingsplan is voorgelegd aan de provincie. Uit de ingevulde vragenlijst blijkt dat het ruimtelijk plan niet aan de provincie hoeft te worden toegezonden. Daarnaast is het concept bestemmingsplan toegezonden aan het Waterschap en de Veiligheidsregio Zuid-Holland Zuid. Deze instanties hebben niet binnen de gestelde termijn gereageerd, zodat de gemeente er van uit dat zij geen bezwaar hebben.

Het ontwerp bestemmingsplan heeft zes weken ter inzage gelegen. Er zijn geen zienswijzen ingediend.