# Wijzigingsplan 'De Sondert, Sevenum'

**Gemeente Horst aan de Maas**

**Vastgesteld**

## Wijzigingsplan 'De Sondert, Sevenum' **Gemeente Horst aan de Maas**

## **Vastgesteld**

| Rapportnummer:     | P01246                                                                                                                                  |
|--------------------|-----------------------------------------------------------------------------------------------------------------------------------------|
| Idn nr.            | NL.IMRO.1507.SNSONDERTONG-WPV1                                                                                                          |
| Datum:             | 24 juli 2020                                                                                                                            |
| Opdrachtgever:     | Ruimte voor Ruimte Limburg CV                                                                                                           |
| Projectleider BRO: | SD                                                                                                                                      |
| Trefwoorden:       | Wijzigingsplan, vier woningen, De Sondert, Sevenum,<br>gemeente Horst aan de Maas                                                       |
| Bron foto kaft:    | Hollandse Hoogte 3                                                                                                                      |
| Beknopte inhoud:   | Wijzigingsplan ten behoeve van het realiseren van vier<br>nieuwbouwwoningen op de kavels 16, 17, 18 en 26 aan<br>De Sondert in Sevenum. |

BRO Vestiging Tegelen Industriestraat 94 5931 PK Tegelen T +31 (0)77 373 06 01 E info@bro.nl

#### **INHOUDSOPGAVE**

| 1.<br>INLEIDING                               | 3 |
|-----------------------------------------------|---|
| 1.1 Aanleiding en doel van het wijzigingsplan | 3 |
| 1.2 Ligging en begrenzing plangebied          | 3 |
| 1.3 Vigerend bestemmingsplan                  | 4 |
| 1.4 Leeswijzer                                | 6 |
| 2.<br>BESCHRIJVING VAN HET PLANGEBIED         | 7 |
| 2.1 Ruimtelijke structuur                     | 7 |
| 2.2 Functionele structuur                     | 8 |
|                                               |   |

| 2.3 Historische ontwikkelinga en cultuurhistorie | 8 |
|--------------------------------------------------|---|
| 2.3.1 Historische ontwikkeling                   | 8 |
| 2.3.2 Cultuurhistorie                            | 8 |

| 3.<br>BELEID                                                | 9  |
|-------------------------------------------------------------|----|
| 3.1 Inleiding                                               | 9  |
| 3.2 (Europees) en Rijksbeleid                               | 9  |
| 3.2.1 Structuurvisie Infrastructuur en Ruimte               | 9  |
| 3.2.2 Besluit algemene regels ruimtelijke ordening (Barro)  | 10 |
| 3.2.3 Regeling algemene regels ruimtelijke ordening (Rarro) | 10 |
| 3.2.4 Besluit ruimtelijke ordening (Bro)                    | 10 |
| 3.2.5 Wet milieubeheer                                      | 11 |
| 3.3 Provinciaal beleid                                      | 12 |
| 3.3.1 Provinciaal Omgevingsplan Limburg 2014                | 12 |
| 3.3.2 Omgevingsverordening Limburg 2014                     | 13 |
| 3.4 Regionaal beleid                                        | 14 |
| 3.4.1 Regionale Structuurvisie Wonen Noord-Limburg          | 14 |
| 3.5 Gemeentelijk beleid                                     | 14 |
| 3.5.1 Structuurvisie 'Horst aan de Maas'                    | 14 |
| 3.5.2<br>Masterplan Wonen Horst aan de Maas                 | 15 |
| 3.5.3<br>Bestemmingsplan 'De Krouwel'                       | 16 |
| 3.6 Conclusie                                               | 17 |

| 4.<br>PLANBESCHRIJVING                            | 18 |
|---------------------------------------------------|----|
| 4.1 Uitgangspunten en doelstellingen van het plan | 18 |
| 4.2 Stedenbouwkundige/ ruimtelijke aspecten       | 19 |
| 4.3 Landschappelijke inpassing                    | 19 |

| 5.<br>SECTORALE ASPECTEN            | 20 |
|-------------------------------------|----|
| 5.1 Inleiding                       | 20 |
| 5.2 Milieuaspecten                  | 20 |
| 5.2.1 Bodem- en grondwaterkwaliteit | 20 |

| 5.2.2 Geluid                       | 20 |  |
|------------------------------------|----|--|
| 5.2.3 Luchtkwaliteit               | 21 |  |
| 5.2.4 Geur                         | 22 |  |
| 5.2.5 Bedrijven en milieuzonering  |    |  |
| 5.2.6 Externe veiligheid           | 25 |  |
| 5.2.7 Milieueffectrapportage       | 28 |  |
| 5.3 Waterparagraaf                 | 28 |  |
| 5.4 Kabels en leidingen            | 31 |  |
| 5.5 Wet natuurbescherming          |    |  |
| 5.6 Flora en fauna                 |    |  |
| 5.7 Archeologie en cultuurhistorie | 33 |  |
| 5.8 Verkeer en parkeren            | 34 |  |
| 5.9 Duurzaamheid                   | 34 |  |
|                                    |    |  |

| 6.<br>UITVOERBAARHEID                | 35 |
|--------------------------------------|----|
| 6.1 Economische uitvoerbaarheid      | 35 |
| 6.2 Handhaving                       | 35 |
| 6.3 Maatschappelijke uitvoerbaarheid | 36 |
|                                      |    |

| 7.<br>JURIDISCHE TOELICHTING                 | 38 |
|----------------------------------------------|----|
| 7.1 Planstukken                              | 38 |
| 7.2 Toelichting op de verbeelding            | 38 |
| 7.3 Toelichting op de regels                 | 38 |
| 7.3.1 Algemeen                               | 38 |
| 7.3.2 Artikelsgewijze toelichting planregels | 39 |

#### **SEPARATE [BIJLAGEN](#page-42-0) 41**

- 1. K+ Adviesgroep, *Akoestisch onderzoek geluiduitstraling agrarisch bedrijf Raedts, Klassenweg 31/33 te Sevenum, gemeente Horst aan de Maas*, projectnummer M17 629.401.1, 2 juli 2018
- 2. BRO, *Aerius-berekening De Sondert Sevenum, Gemeente Horst aan de Maas,* projectnummer P01246, 26 november 2019

## <span id="page-4-0"></span>**1. INLEIDING**

## <span id="page-4-1"></span>**1.1 Aanleiding en doel van het wijzigingsplan**

Het voornemen bestaat om aan De Sondert in Sevenum vier bouwkavels voor woningbouw te realiseren. In het geldende bestemmingsplan 'De Krouwel' is hiertoe reeds een wijzigingsbevoegdheid opgenomen. Het plangebied is in dit bestemmingsplan bestemd tot 'Wonen'. Via de aanduiding 'wro-zone – wijzigingsgebied' kunnen onder voorwaarden bouwvlakken toegevoegd worden ten behoeve van de realisatie van de woningen. Om de woningen mogelijk te maken, is daarom het voorliggende wijzigingsplan opgesteld.

## <span id="page-4-2"></span>**1.2 Ligging en begrenzing plangebied**

Het plangebied is gelegen aan de weg De Sondert, aan de zuidoostzijde van de kern Sevenum. Het plangebied bestaat uit de kavels 16, 17, 18 en 26 van het woningbouwplan De Krouwel. In dit gebied worden in totaal 39 ruimte voor ruimte woningen ontwikkeld. Deze zijn reeds deels gerealiseerd.

Topografische kaart met globale ligging plangebied (rood omlijnd)

Het plangebied grenst aan de zuidzijde aan een agrarisch bedrijf. Aan de noord-, oost- en westzijde grenst het plangebied aan woningbouwkavels die deel uitmaken van de woningbouwlocatie De Krouwel. Verder richting het noorden en westen zijn eveneens burgerwoningen gelegen. Verder richting het zuiden en oosten ligt het landelijk gebied, met een afwisseling van agrarische gronden, agrarische bedrijven en verspreid gelegen woningen. Het plangebied is kadastraal bekend als een deel van het perceel Sevenum, sectie S, nummer 809.

## <span id="page-5-0"></span>**1.3 Vigerend bestemmingsplan**

Het plangebied is juridisch-planologisch geregeld in het bestemmingsplan 'De Krouwel', dat op 7 december 2009 door de raad van de gemeente Horst aan de Maas is vastgesteld. Hierin is de locatie bestemd tot 'Wonen'. Op de voorliggende kavels zijn echter geen bouwvlakken aanwezig, waarbinnen de woningen gerealiseerd mogen worden. Als gevolg van de aanwezigheid van een agrarisch bedrijf aan de Klassenweg 31/33, vallen de vier voorliggende woningbouwkavels binnen de milieuzone van dit bedrijf. Deze woningen kunnen pas worden gerealiseerd, indien de milieuzone is vervallen of verkleind. Destijds is daarom gekozen om deze bouwkavels mogelijk te maken middels een wijzigingsbevoegdheid.

Uitsnede verbeelding bestemmingsplan 'De Krouwel', met ligging plangebied (rood omlijnd)

Op basis van de aanduiding 'wro-zone – wijzigingsgebied' kunnen op de vier kavels bouwvlakken worden toegevoegd ten behoeve van de realisatie van woningen, met dien verstande dat:

- a. Er geen milieuhygiënische belemmeringen zijn voor de wijziging, wat in ieder geval betekent dat er geen hindercirkel meer over het wijzigingsgebied gelegen is;
- b. De bouwvlakken conform de in bijlage 1 aangegeven tekening op de verbeelding worden aangegeven (zie de navolgende afbeelding);
- c. Er maximaal 4 vrijstaande woningen mogen worden opgericht;
- d. Voor de bouw- en gebruiksmogelijkheden wordt voldaan aan het gestelde in artikel 7 (de bestemming 'Wonen' van het bestemmingsplan 'De Krouwel').

Aan de voorwaarde onder a. kan worden voldaan, doordat middels een akoestisch onderzoek is aangetoond dat door het nemen van een aantal maatregelen bij het naastgelegen agrarisch bedrijf de geluidbelasting vanwege dat bedrijf geen belemmering meer vormt voor realisering van de vier woningen. Met de eigenaar van dit bedrijf zijn afspraken gemaakt, waardoor is gewaarborgd dat deze maatregelen worden gerealiseerd. Daarnaast wordt het agrarisch bouwvlak van dit bedrijf middels een bestemmingsplanwijziging verkleind, waarbij voldoende afstand in acht wordt genomen tussen dit agrarisch bouwvlak en de woningbouwkavels. Op deze wijze wordt ook planologisch gewaarborgd dat er geen milieuhygiënische belemmeringen meer zijn voor de woningbouwkavels. In paragraaf 5.2.5 wordt hier nader op ingegaan.

Aan de voorwaarde onder b. wordt eveneens voldaan, omdat de bouwvlakken op de verbeelding zijn opgenomen conform de tekening, die is opgenomen in de navolgende afbeelding.

Uitsnede uit bijlage 1 bij de regels van het bestemmingsplan 'De Krouwel'

Binnen het plangebied worden maximaal vier vrijstaande woningen mogelijk gemaakt, waarmee aan de voorwaarde onder c. wordt voldaan. Tot slot zijn de regels van de bestemming 'Wonen' van het bestemmingsplan 'De Krouwel' overgenomen, waardoor voor de voorliggende bouwkavel dezelfde bouwen gebruiksmogelijkheden gelden als in het moederplan. Aan de voorwaarde onder d. wordt hiermee ook voldaan.

Samengevat voldoet het voorliggende plan aan de genoemde voorwaarden om gebruik te mogen maken van de wijzigingsbevoegdheid en kan de ontwikkeling van de vier bouwkavels middels een wijzigingsplan mogelijk worden gemaakt.

De dubbelbestemming 'Waarde – Archeologie' ligt op het gehele plangebied. Deze gronden zijn op de eerste plaats bestemd voor de bescherming van het aanwezige archeologische bodemarchief. In paragraaf 5.7 wordt nader ingegaan op het aspect archeologie.

## <span id="page-7-0"></span>**1.4 Leeswijzer**

De toelichting van dit wijzigingsplan is als volgt opgebouwd. In het volgende hoofdstuk vindt een beschrijving van het plangebied plaats. In hoofdstuk 3 volgen de uitgangspunten uit het rijks-, provinciaal, regionaal en gemeentelijk beleid, die betrekking hebben op de locatie en wordt tevens ingegaan op het wettelijke onderzoekskader. Hoofdstuk 4 beschrijft vervolgens de gewenste ruimtelijke en stedenbouwkundige ontwikkeling. Hoofdstuk 5 bevat een verantwoording van de diverse sectorale aspecten. In hoofdstuk 6 komt de uitvoerbaarheid van het plan aan de orde. In hoofdstuk 7 is tot slot de wijze van bestemmen opgenomen.

## <span id="page-8-0"></span>**2. BESCHRIJVING VAN HET PLANGEBIED**

In het voorliggende hoofdstuk wordt de ruimtelijke en functionele structuur van het plangebied en de directe omgeving beschreven. Tevens wordt ingegaan op de historische ontwikkeling van de locatie en eventueel aanwezige cultuurhistorische waarden.

## <span id="page-8-1"></span>**2.1 Ruimtelijke structuur**

De voorliggende locatie maakt deel uit van het woningbouwplan De Krouwel, dat is gelegen aan de zuidoostzijde van de kern Sevenum. Het plangebied bestaat uit de kavels 16, 17, 18 en 26. Drie van deze kavels liggen aan de zuidzijde van De Sondert en één ligt aan de noordzijde van deze weg. In het woongebied De Krouwel worden in totaal 39 ruimte voor ruimte woningen ontwikkeld, waarvan reeds een deel is gerealiseerd.

Luchtfoto plangebied (rood omlijnd) en omgeving

Ten zuidoosten van het plangebied sluit De Sondert aan op de Klassenweg. De Klassenweg leidt in noordwestelijke richting naar de kern Sevenum. Het plangebied ligt aan de rand van de kern Sevenum en maakt deel uit van het bebouwd gebied van deze kern.

## <span id="page-9-0"></span>**2.2 Functionele structuur**

Het plangebied bestaat in de huidige situatie uit agrarisch grasland. Er is geen bebouwing aanwezig. In de directe omgeving liggen enkele nieuwbouwwoningen. Dit betreft de reeds gerealiseerde woningen van de ontwikkelingslocatie De Krouwel. Daarnaast is een aantal bouwkavels vooralsnog onbebouwd. Deze zijn momenteel in gebruik als agrarisch grasland. Het plangebied grenst aan de zuidzijde aan een agrarisch bedrijf aan de Klassenweg 31/33. Aan de zuid- en oostzijde ligt het landelijk gebied, met hoofdzakelijk een agrarische functie. Verder richting het noorden en westen liggen woonwijken die deel uitmaken van de kern Sevenum.

## <span id="page-9-1"></span>**2.3 Historische ontwikkeling en cultuurhistorie**

#### <span id="page-9-2"></span>**2.3.1 Historische ontwikkeling**

Van oudsher is Sevenum een agrarisch dorp (esdorp). Al in het bronzen en ijzeren tijdperk was er sprake van enige bewoning, wat blijkt uit een aantal vondsten uit die periode. Het oudste document waarin Sevenum wordt genoemd is een aflaatbrief uit 1317.

In 1674 werd Sevenum een zelfstandige heerlijkheid, die behoorde bij het Overkwartier van Gelre of Spaans Opper-Gelre. Tijdens de Spaanse Successieoorlog werd het gebied door Pruisische troepen bezet, en zo bleef het als deel van Pruisisch Opper-Gelre ongeveer een eeuw lang Duits, tot de komst van de Franse troepen in 1794. In deze Franse tijd werd Sevenum bij Horst gevoegd (1800). Bij Koninklijk Besluit van Leopold I van België in 1836 werd Sevenum weer afgesplitst van Horst als een zelfstandige gemeente.

Tot eind 2009 was Sevenum een zelfstandige gemeente, bestaande uit de dorpen Sevenum, Kronenberg en Evertsoord. Deze gemeente telde 7609 inwoners (2006) en had een oppervlakte van 45,62 km². Op 1 januari 2010 is de gemeente Sevenum samengegaan met Horst aan de Maas in de nieuwe gemeente Horst aan de Maas.

Volgens divers historisch kaartmateriaal (bron: topotijdreis.nl) was de omgeving van het plangebied tot de jaren '90 van de vorige eeuw in agrarisch gebruik. Tot de jaren '30 was er ook weinig bebouwing in de omgeving aanwezig. De woonwijk ten noordwesten van het plangebied is eind jaren '90 gebouwd. Vanaf ongeveer 2010 is het woongebied De Krouwel, waar het plangebied deel van uitmaakt, in ontwikkeling. Het plangebied zelf is tot op heden onbebouwd geweest en heeft tot op heden een agrarisch gebruik gekend.

#### <span id="page-9-3"></span>**2.3.2 Cultuurhistorie**

Binnen het plangebied zijn, mede op basis van de kaarten van de provincie Limburg en de Atlas van de Leefomgeving geen monumenten of aangewezen karakteristieke c.q. beeldbepalende elementen aanwezig. Ook in de directe omgeving zijn geen van dergelijke elementen aanwezig, waarop het wijzigingsplan van invloed zou kunnen zijn. Cultuurhistorische waarden worden door het initiatief dan ook niet aangetast.

## <span id="page-10-0"></span>**3. BELEID**

## <span id="page-10-1"></span>**3.1 Inleiding**

In dit hoofdstuk zal aandacht worden besteed aan het rijks-, provinciaal, regionaal en gemeentelijk beleid (respectievelijk § 3.2, § 3.3, § 3.4 en § 3.5) Bij het rijksbeleid wordt ingegaan op de Structuurvisie Infrastructuur en Ruimte. Voor het provinciaal beleid wordt onder andere gebruik gemaakt van het Provinciaal Omgevingsplan Limburg 2014 (POL2014), een overkoepelend beleidsstuk. In het kader van het gemeentelijk beleid wordt onder andere ingegaan op het geldende bestemmingsplan.

## <span id="page-10-2"></span>**3.2 (Europees) en Rijksbeleid**

#### <span id="page-10-3"></span>**3.2.1 Structuurvisie Infrastructuur en Ruimte**

Op 13 maart 2012 is de Structuurvisie Infrastructuur en Ruimte (SVIR) vastgesteld. In deze Structuurvisie staan de plannen voor ruimte en mobiliteit. Overheden, burgers en bedrijven krijgen de ruimte om zelf oplossingen te creëren. Het Rijk richt zich met name op het versterken van de internationale positie van Nederland en het behartigen van de nationale belangen.

Het Rijk zet zich voor wat betreft het ruimtelijk- en mobiliteitsbeleid in voor een concurrerend, bereikbaar, leefbaar en veilig Nederland. In de Structuurvisie Infrastructuur en Milieu worden drie hoofddoelen genoemd om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijk-economische structuur van Nederland;
- Het verbeteren, in stand houden en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

Voor de drie rijksdoelen worden de onderwerpen van nationaal belang benoemd, waarmee het Rijk aangeeft waarvoor het verantwoordelijk is en waarop het resultaten wil boeken. Relevante nationale belangen voor onderhavig plangebied zijn als volgt:

- Verbeteren van de milieukwaliteit (lucht, bodem, water), bescherming tegen geluidsoverlast en externe veiligheidsrisico's;
- Ruimte voor behoud en versterking van (inter)nationale unieke cultuurhistorische en natuurlijke kwaliteiten;
- Ruimte voor een nationaal netwerk van natuur voor het overleven en ontwikkelen van flora- en faunasoorten.

#### Afweging

Voor het plangebied geldt uiteraard dat voldaan dient te worden aan de voorwaarden van zorgvuldige afwegingen en transparante besluitvorming zoals bij alle ruimtelijke plannen. Voor het overige is sprake van een lokale ontwikkeling, waarbij geen nationale belangen uit de Structuurvisie Infrastructuur en Ruimte direct in het geding zijn.

#### <span id="page-11-0"></span>**3.2.2 Besluit algemene regels ruimtelijke ordening (Barro)**

Op 30 december 2011 is het Besluit algemene regels ruimtelijke ordening (Barro) in werking getreden en op 1 oktober 2012 zijn enkele wijzigingen in werking getreden. Voor de nationale belangen die kaderstellend zijn voor besluiten van gemeenten zijn in het Barro regels opgenomen die direct het bestemmingsplan en daarmee gelijk te stellen besluiten betreffen. Zij strekken ertoe dat de nationale ruimtelijke afweging, die door het kabinet in samenspraak met de Tweede en Eerste Kamer der Staten-Generaal is gemaakt, bij besluitvorming over bestemmingsplannen wordt gerespecteerd.

Onderwerpen waarvoor het Rijk ruimte vraagt zijn de mainportontwikkeling van Rotterdam, bescherming van de waterveiligheid in het kustfundament en in en rond de grote rivieren, bescherming en behoud van de Waddenzee en enkele werelderfgoederen, zoals de Beemster, de Nieuwe Hollandse Waterlinie en de Stelling van Amsterdam, de uitoefening van defensietaken, veiligheid op rijksvaarwegen, toekomstige uitbreiding van infrastructuur, de elektriciteitsvoorziening, het Natuurnetwerk Nederland (NNN), primaire waterkeringen buiten het kustfundament en het IJsselmeergebied (uitbreidingsruimte).

#### Afweging

Op dit wijzigingsplan werken geen van de genoemde rijksbelangen rechtstreeks door. In het plangebied is verder ook geen sprake van een gebiedsreservering voor de lange termijn. Het plan is dan ook in lijn met het Barro.

#### <span id="page-11-1"></span>**3.2.3 Regeling algemene regels ruimtelijke ordening (Rarro)**

De Regeling algemene regels ruimtelijke ordening (Rarro) is gebaseerd op het Barro. In het Barro is bepaald dat bij ministeriële regeling verschillende militaire terreinen en objecten, hoofdwegen en NNNgebieden worden aangewezen, waar gemeenten bij de vaststelling van bestemmingsplannen rekening mee moeten houden. In de Rarro wordt daar uitvoering aan gegeven. Als gevolg van de gewijzigde regelgeving beslaat het radarverstoringsgebied behorende bij de radar op de militaire vliegbasis Volkel ook de gemeente Horst aan de Maas. Aangezien het wijzigingsplan echter geen windturbines of andere bouwwerken hoger dan 114 meter toestaat vormt dit geen belemmering voor het radarverstoringsgebied.

#### <span id="page-11-2"></span>**3.2.4 Besluit ruimtelijke ordening (Bro)**

Om zorgvuldig ruimtegebruik te bevorderen is per 1 oktober 2012 de ladder voor duurzame verstedelijking in het Besluit ruimtelijke ordening (artikel 3.1.6 Bro) opgenomen. De ladder ziet op een zorgvuldige afweging en transparante besluitvorming bij alle ruimtelijke en infrastructurele besluiten. De ladder is een motiveringsinstrument dat verplicht moet worden toegepast bij elk ruimtelijk besluit dat een 'nieuwe stedelijke ontwikkeling' mogelijk maakt. Wat er onder een nieuwe stedelijke ontwikkeling wordt verstaan, is in artikel 1.1.1 Bro bepaald: *'De ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen.'* Uit de jurisprudentie1 komt naar voren dat het wel een nieuwe stedelijke ontwikkeling van enige omvang moet zijn.

 1 o.a. ABRS 1 juni 2016 (ECLI:NL:RVS:2016:1503), ABRS 18 februari 2015 (ECLI:NL:RVS:2015:428) en ABRS 24 augustus 2016 (ECLI:NL:RVS:2016:2319)

Per 1 juli 2017 is een gewijzigde ladder in werking getreden. Hierin is de tekst van de ladder teruggebracht naar de essentie, namelijk de noodzaak om aan te geven dat de voorgenomen nieuwe stedelijke ontwikkeling voorziet in een behoefte plus een motivering indien de stedelijke ontwikkeling niet binnen bestaand stedelijk gebied kan worden gerealiseerd: *'De toelichting bij een bestemmingsplan dat een nieuwe stedelijke ontwikkeling mogelijk maakt, bevat een beschrijving van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien'* (artikel 3.1.6 lid 2 Bro).

#### Afweging

In het voorliggende geval is sprake van een dermate kleinschalige ontwikkeling dat in lijn met de uitspraak2 van de Afdeling bestuursrechtspraak van de Raad van State (AbRS) van 18 december 2013, geen sprake is van een stedelijke ontwikkeling als bedoeld in artikel 1.1.1, eerste lid, aanhef en onder i, van het Bro. Het bouwen van vier woningen wordt door de AbRS niet als een stedelijke ontwikkeling aangemerkt. De ladder voor duurzame verstedelijking is dan ook niet van toepassing. Bovendien zijn de beoogde woningen reeds voorzien in het geldende bestemmingsplan 'De Krouwel', waarin de vier bouwkavels middels een wijzigingsbevoegdheid mogelijk worden gemaakt. Middels dit wijzigingsplan wordt hier invulling aan gegeven. De vier woningbouwkavels maken onderdeel uit van de ontwikkeling van het grotere woongebied De Krouwel. In het moederplan De Krouwel heeft voor deze totaalontwikkeling een toets aan de ladder voor duurzame verstedelijking plaatsgevonden. Hieruit is geconcludeerd dat de totaalontwikkeling passend is binnen de uitgangspunten van de ladder.

#### <span id="page-12-0"></span>**3.2.5 Wet milieubeheer**

In artikel 7.2, lid 1 van de Wet milieubeheer is bepaald dat bij algemene maatregel van bestuur de activiteiten worden aangewezen:

- a. Die belangrijke nadelige gevolgen kunnen hebben voor het milieu;
- b. Ten aanzien waarvan het bevoegd gezag moet beoordelen of zij belangrijke nadelige gevolgen voor het milieu kunnen hebben.

In het Besluit milieueffectrapportage zijn in artikel 2, lid 1 als activiteiten die belangrijke nadelige gevolgen kunnen hebben voor het milieu (en waarvoor op grond van de Wet milieubeheer dus de verplichting geldt om een milieueffectrapportage op te stellen), aangewezen de activiteiten die behoren tot een in onderdeel C van de bijlage bij het Besluit genoemde categorie.

In lid 2 van hetzelfde artikel zijn als activiteiten ten aanzien waarvan het bevoegd gezag moet beoordelen of zij belangrijke nadelige gevolgen voor het milieu kunnen hebben (en waarvoor op grond van de Wet milieubeheer dus een m.e.r.-beoordelingsplicht geldt), aangewezen de activiteiten die behoren tot een in onderdeel D van de bijlage bij het Besluit genoemde categorie.

In artikel 2, lid 5, aanhef en onder b. van het Besluit milieueffectrapportage, is vastgelegd dat de m.e.r. beoordelingsplicht ook geldt voor plannen die weliswaar vallen onder een van de in onderdeel D genoemde activiteiten, maar waarbij het project valt onder de drempelwaarden zoals genoemd in onderdeel D, indien: 'op grond van selectiecriteria als bedoeld in bijlage III bij de EEG-richtlijn milieueffectbeoordeling niet kan worden uitgesloten dat de activiteit belangrijke nadelige gevolgen voor het milieu kan hebben'.

 2 Afdeling bestuursrechtspraak van de Raad van State, 18-12-2013, Zaaknummer 201302867/1/R.

De afweging met betrekking tot de m.e.r.-(beoordelings)plicht van dit wijzigingsplan, is opgenomen in paragraaf 5.2.7.

## <span id="page-13-0"></span>**3.3 Provinciaal beleid**

#### <span id="page-13-1"></span>**3.3.1 Provinciaal Omgevingsplan Limburg 2014**

Op 12 december 2014 hebben Provinciale Staten van Limburg het POL2014 'Voor de kwaliteit van Limburg' vastgesteld. In het POL2014 is onderscheid gemaakt in zeven soorten gebieden, elk met eigen herkenbare kernkwaliteiten. Voor de verschillende zones liggen er heel verschillende opgaven en ontwikkelingsmogelijkheden.

Binnen het bebouwd gebied worden de volgende zones onderscheiden:

- Stedelijk centrum,
- Bedrijventerrein,
- Overig bebouwd gebied.

In het landelijk gebied gaat het om de zones:

- Goudgroene natuurzone,
- Zilvergroene natuurzone,
- Bronsgroene landschapszone en
- Buitengebied.

Volgens de POL2014 kaart 'Zonering Limburg' ligt het plangebied geheel binnen het overig bebouwd gebied. Overige bebouwde gebieden zijn gemengde woon/werkgebieden met voorzieningen met deels een stedelijk karakter en deels een dorps karakter. Accenten worden gelegd op:

- Transformatie regionale woningvoorraad;
- Bereikbaarheid;
- Balans voorzieningen en detailhandel;
- Stedelijk groen en water;
- Kwaliteit leefomgeving.

#### Afweging

Volgens het POL2014 mag in het overig bebouwd gebied woningbouw plaatsvinden, mits dit passend is binnen de regionale afspraken over woningbouw. De afweging of het plan passend is binnen het regionale woonbeleid is opgenomen in paragraaf 3.4.1. Dit wijzigingsplan voorziet in de realisatie van vier bouwkavels voor vrijstaande nieuwbouwwoningen, die de uitmaken van het woningbouwgebied De Krouwel. De ontwikkeling van deze kavels was reeds voorzien in dit totale woningbouwplan, aangezien voor deze vier kavels een wijzigingsbevoegdheid is opgenomen. Daarmee past de beoogde ontwikkeling binnen de zone overig bebouwd gebied en de uitgangspunten van het POL2014.

Uitsnede POL2014-kaart 'Zonering Limburg' met ligging plangebied (rood omlijnd)

#### <span id="page-14-0"></span>**3.3.2 Omgevingsverordening Limburg 2014**

De provincie Limburg heeft op 12 december 2014 ook de Omgevingsverordening Limburg 2014 vastgesteld. Hierin staan de regels die nodig zijn om het omgevingsbeleid van POL2014 juridische binding te geven.

#### Afweging

Uit de kaarten behorende bij de Omgevingsverordening Limburg 2014 blijkt dat het plangebied niet ligt binnen (milieu)beschermingsgebieden of beschermingszones ten behoeve van natuur en landschap.

In artikel 2.2.2 is de ladder voor duurzame verstedelijking van toepassing verklaard op ruimtelijke plannen die een nieuwe stedelijke ontwikkeling mogelijk maken. Daarnaast dienen de mogelijkheden voor de herbenutting van leegstaande monumentale en beeldbepalende gebouwen te worden onderzocht. Met betrekking tot de ladder voor duurzame verstedelijking wordt verwezen naar paragraaf 3.2.4. Het onderdeel herbenutting van leegstaande monumentale en beeldbepalende gebouwen is bij het voorliggende wijzigingsplan niet aan de orde, aangezien hiermee invulling wordt gegeven aan de wijzigingsbevoegdheid om ter plaatse vier bouwkavels voor vrijstaande nieuwbouwwoningen mogelijk te maken.

Gezien het bovenstaande is de voorgenomen ontwikkeling passend binnen de Omgevingsverordening Limburg 2014.

## <span id="page-15-0"></span>**3.4 Regionaal beleid**

#### <span id="page-15-1"></span>**3.4.1 Regionale Structuurvisie Wonen Noord-Limburg**

De Regionale Structuurvisie Wonen Noord-Limburg, vastgesteld op 20 april 2016, is een visie waarmee de bestuurders van de gemeenten Beesel, Bergen, Gennep, Horst aan de Maas, Mook en Middelaar, Venlo, Venray en Peel en Maas en de provincie Limburg sturing geven aan de regionale woningmarkt. De structuurvisie heeft de status van intergemeentelijke structuurvisie op grond van artikel 2.1, lid 3 Wet ruimtelijke ordening (Wro). Daarmee heeft het document een juridische status met een zelfbindend karakter.

Samen met alle woonpartners zijn vijf inhoudelijke pijlers geïdentificeerd die de kern vormen van de visie. De pijlers rusten idealiter op een stevig fundament: krachtige gemeenten en een sterke regio. De inhoudelijke pijlers zijn:

- 1. een gezonde woningmarkt in balans: nieuwbouw naar behoefte;
- 2. de juiste woning op de juiste plek en dynamisch voorraadbeheer;
- 3. goed wonen voor iedereen, maar met extra aandacht voor onder andere arbeidsmigranten;
- 4. kwaliteit bestaande voorraad en kernen meer centraal;
- 5. een levensloopvriendelijke en duurzame regio.

#### Afweging

De voorgenomen ontwikkeling betreft de realisatie van vier woningbouwkavels. Voor deze kavels is in het vigerende bestemmingsplan 'De Krouwel' een wijzigingsbevoegdheid opgenomen op basis waarvan maximaal vier woningen mogelijk gemaakt kunnen worden. Hiermee maakt de ontwikkeling deel uit van de bestaande planvoorraad. De realisatie van de kavels is hiermee niet strijdig met de visie van de gemeenten binnen de regio Noord-Limburg. Vanuit het regionaal beleid bestaan er geen belemmeringen voor de voorgenomen ontwikkeling.

## <span id="page-15-2"></span>**3.5 Gemeentelijk beleid**

#### <span id="page-15-3"></span>**3.5.1 Structuurvisie 'Horst aan de Maas'**

Op 9 april 2013 heeft de gemeenteraad van Horst aan de Maas de structuurvisie 'Horst aan de Maas' vastgesteld. In deze integrale op uitvoering gerichte structuurvisie heeft de gemeente haar ruimtelijk beleid gebundeld. Volgens de bij de structuurvisie behorende visiekaart ligt het plangebied binnen gebied 3C 'Agrarisch gebied Sevenum-Zuid en Meterik-Noord'.

De gemeente streeft ernaar om de omgevingskwaliteiten te behouden en te ontwikkelen conform nationaal en provinciaal beleid. Voor de drie beleidsmatige speerpunten van de gemeente Horst aan de Maas (agribusiness, toerisme & recreatie en leefbaarheid) is het landschap (de omgevingskwaliteit) een belangrijke factor. Het vormt namelijk de productieruimte voor de agrarische sector, het verblijfsgebied voor toeristen en recreanten en de woonomgeving voor de inwoners. Om de speerpunten tot een succes te maken, is het van belang dat de aantrekkelijkheid van het landschap (de omgevingskwaliteit) gewaarborgd blijft en zoveel mogelijk versterkt wordt.

#### Bijdrage ruimtelijke ontwikkelingen (Gemeentelijk kwaliteitsmenu)

De gemeente Horst aan de Maas is voornemens investeringen te doen die bijdragen aan een algemene verbetering van de woon-, leef-, en werkkwaliteiten van deze gemeente. Deze investeringen hebben daarmee een positieve uitwerking op de waardeontwikkeling van bestaand alsook nieuw te realiseren onroerend goed. De gemeente vindt het daarom gerechtvaardigd om bij het aangaan van een overeenkomst inzake de grondexploitatie waar nodig en mogelijk ook een kwaliteitsbijdrage te vragen ten behoeve van deze gemeentelijke investeringen.

Het Gemeentelijk Kwaliteits Menu is van toepassing indien de ontwikkeling mogelijk moet worden gemaakt middels een bestemmingsplanwijziging. De locatie van de beoogde ontwikkeling is bepalend voor de planologische toelaatbaarheid en de manier waarop kwaliteitsverbeterende maatregelen ingezet kunnen worden. Per type ontwikkeling is aangegeven in hoeverre deze past binnen het betreffende deelgebied. Er zijn vier mogelijkheden:

- a. De gemeente heeft een positieve grondhouding (ja) ten opzichte van een dergelijke ontwikkeling in het deelgebied;
- b. De gemeente heeft een meedenkende grondhouding (ja, mits) ten opzichte van een dergelijke ontwikkeling in het deelgebied;
- c. De gemeente heeft een voorwaardelijke grondhouding (nee, tenzij) ten opzichte van een dergelijke ontwikkeling in het deelgebied;
- d. De gemeente heeft een negatieve grondhouding (nee) ten opzichte van een dergelijke ontwikkeling in het deelgebied. Enkel via maatwerk is medewerking aan het initiatief denkbaar.

Het plangebied maakt deel uit van het 'Agrarisch gebied Sevenum-Zuid en Meterik-Noord', deelgebied 3C. Daarbinnen heeft de gemeente een meedenkende grondhouding (ja, mits) ten opzichte van projectmatige woningbouw (ontwikkelingen van meer dan twee woningen). Bij een meedenkende grondhouding is sprake van een maatwerkbeoordeling, waarbij aspecten als onderscheidend vermogen en de locatie van de ontwikkeling van belang zijn.

#### Afweging

In dit geval vindt de ontwikkeling van vier woningbouwkavels plaats binnen een bestaand woningbouwgebied. Voor deze kavels is in het vigerende bestemmingsplan 'De Krouwel' een wijzigingsbevoegdheid opgenomen op basis waarvan maximaal vier woningen mogelijk gemaakt kunnen worden. Vanwege deze wijzigingsbevoegdheid is er geen sprake van een nieuwe toevoeging van woningen. Het initiatief voldoet aan de voorwaarden om gebruik te kunnen maken van de wijzigingsbevoegdheid, waardoor de ontwikkeling van de vier bouwkavels aanvaardbaar is op deze locatie. Een nadere toets aan het gemeentelijk kwaliteitsmenu is niet noodzakelijk en de ontwikkeling past binnen de structuurvisie Horst aan de Maas.

#### <span id="page-16-0"></span>**3.5.2 Masterplan Wonen Horst aan de Maas**

Het Masterplan Wonen (lokale woonvisie) 2016-2021, dat in juni 2016 door de gemeente Horst aan de Maas is vastgesteld, is een uitwerking van de Regionale Structuurvisie Wonen Noord-Limburg. De beleidsopgaven voor Horst aan de Maas die gebaseerd zijn op het regionale beleid, zijn als volgt:

- 1. Een nieuwbouwprogramma met toekomstwaarde;
- 2. Een sluitend netwerk van wonen, zorg en welzijn;
- 3. Aantrekkelijk houden van de bestaande woningvoorraad en dorpen door verduurzaming in brede zin.

De genoemde beleidsopgaven resulteren in de volgende speerpunten in het Masterplan Wonen (2016- 2021):

- Streven naar een kwalitatief gedifferentieerd woningaanbod, dat aansluit op de vraag van de huidige en toekomstige inwoners van de gemeente Horst aan de Maas. Een gedifferentieerd woningaanbod biedt de mogelijkheid om een gewenste wooncarrière te maken binnen de gemeente (doorstroming) en draagt bij aan een evenwichtige bevolkingsopbouw.
- Ter bevordering van een evenwichtige bevolkingsopbouw besteedt gemeente in haar programma wonen extra aandacht aan woningen (huur en koop) voor jongeren, starters en senioren.
- Voor senioren is het van belang dat de woning zorggeschikt is en dat zij daar kunnen blijven wonen, ook als ze zorg behoeven.
- In de bestaande particuliere woningvoorraad kan nog een flinke slag gemaakt worden op het gebied van duurzaamheid en het toekomstbestendig maken. Met name woningen uit de periode 1950-1985 vragen om (energetische) verduurzaming om deze toekomstbestendig en courant te houden.
- Realiseren van de nieuwbouw hoofdzakelijk binnen de bestaande bebouwing en in vrijkomend vastgoed in de woonkernen om de groene en landelijke omgeving tussen de woonkernen te behouden.
- Het stimuleren van de starters naar de bestaande voorraad, de realisatie van tijdelijke huurwoningen en de bewustwording van langer zelfstandig wonen.

#### Afweging

Voor de voorliggende vier kavels is in het vigerende bestemmingsplan 'De Krouwel' een wijzigingsbevoegdheid opgenomen op basis waarvan maximaal vier woningen mogelijk gemaakt kunnen worden. Hiermee maakt de ontwikkeling deel uit van de bestaande planvoorraad. In het Masterplan Wonen is de woningbouwlocatie De Krouwel ook opgenomen in de bestaande planvoorraad voor de kern Sevenum. Het plan voldoet dan ook aan het gemeentelijk woningbouwkader zoals opgenomen in het Masterplan Wonen Horst aan de Maas.

Voor wat betreft levensloopbestendigheid en duurzaamheid worden de vier kavels uitgegeven als bouwkavels. De kopers hebben de vrijheid om een al dan niet levensloopbestendige woning te realiseren. De kavels zijn in ieder geval voldoende ruim om een levensloopbestendige woning te kunnen realiseren. Daarnaast dienen de kopers zich te houden aan de wettelijke duurzaamheidseisen, waaronder gasloos bouwen. Het is aan de kopers om in aanvulling daarop extra duurzaamheidsmaatregelen te nemen.

#### <span id="page-17-0"></span>**3.5.3 Bestemmingsplan 'De Krouwel'**

Op 7 december 2009 heeft de gemeenteraad van Horst aan de Maas het bestemmingsplan 'De Krouwel' vastgesteld. Volgens dit vigerende bestemmingsplan is het plangebied bestemd tot 'Wonen'. De voor 'Wonen' aangewezen gronden zijn bestemd voor wonen, al dan niet in combinatie met de uitvoering van een aan huis verbonden beroep. Daarnaast zijn bijbehorende tuinen, erven en parkeervoorzieningen toegestaan. Hoofdgebouwen (i.c. woningen) mogen uitsluitend binnen een bouwvlak worden gebouwd. Op de voorliggende kavels zijn echter geen bouwvlakken aanwezig, waarbinnen de beoogde woningen gerealiseerd mogen worden. Als gevolg van de aanwezigheid van een agrarisch bedrijf aan de Klassenweg 31/33, vallen de vier voorliggende woningbouwkavels binnen de milieuzone van dit bedrijf. Deze woningen kunnen pas worden gerealiseerd, indien de milieuzone is vervallen of verkleind. Destijds is daarom gekozen om deze bouwkavels mogelijk te maken middels een wijzigingsbevoegdheid.

In paragraaf 1.3 is reeds toegelicht dat de voorliggende ontwikkeling voldoet aan de voorwaarden om van de wijzigingsbevoegdheid gebruik te mogen maken. Daarom is voorliggend wijzigingsplan opgesteld om de vier bouwkavels juridisch-planologisch mogelijk te maken.

## <span id="page-18-0"></span>**3.6 Conclusie**

Uit het vorenstaande blijkt dat het initiatief past binnen beleid en regelgeving van rijk, provincie, regio en gemeente.

## <span id="page-19-0"></span>**4. PLANBESCHRIJVING**

### <span id="page-19-1"></span>**4.1 Uitgangspunten en doelstellingen van het plan**

Middels het voorliggende wijzigingsplan wordt de realisatie van vier bouwkavels mogelijk gemaakt, waarop vier vrijstaande nieuwbouwwoningen gerealiseerd mogen worden. In dit wijzigingsplan worden daarom bouwvlakken opgenomen op de vier kavels. Wat betreft de bouw- en gebruiksmogelijkheden worden de regels gehanteerd van het moederplan 'De Krouwel'. De nieuwe woningen zullen hierdoor qua typologie, situering en maatvoering aansluiten bij de omliggende woningen van de ontwikkelingslocatie De Krouwel.

Binnen elk bouwvlak mag maximaal één vrijstaande woning worden gebouwd. De woningen dienen in de voorgevelrooilijn te worden gesitueerd en mogen met een kap of plat dak worden afgedicht. Bebouwing die bestaat uit één bouwlaag mag een bouwhoogte van maximaal 6 meter hebben en bebouwing bestaande uit twee bouwlagen mag maximaal 9 meter hoog zijn.

Bijgebouwen zijn eveneens uitsluitend binnen het bouwvlak toegestaan en mogen uit één bouwlaag bestaan, met een maximale bouwhoogte van 6 meter. Per bouwperceel mag maximaal één inrit worden gerealiseerd. De vier kavels zullen worden ontsloten op de aanliggende weg De Sondert.

Verbeelding

## <span id="page-20-0"></span>**4.2 Stedenbouwkundige/ ruimtelijke aspecten**

Functioneel en stedenbouwkundig gezien passen de vier bouwkavels voor vrijstaande woningen in de omgeving, aangezien deze zijn gelegen in een ontwikkelingsgebied bestaande uit uitsluitend vrijstaande woningen. Deze afweging is reeds gemaakt bij de vaststelling van het bestemmingsplan 'De Krouwel'.

Het woningbouwgebied wordt met de voorliggende vier bouwkavels op een passende wijze afgerond. De nieuwe woningen sluiten qua typologie, situering en maatvoering aan bij de omliggende woningen in het gebied De Krouwel.

Hiermee zijn de bouwkavels vanuit stedenbouwkundig en ruimtelijk oogpunt passend in de omgeving. De realisatie van het plan heeft, zowel op korte als op (middel)lange termijn, geen negatieve ruimtelijke effecten tot gevolg op de omgeving.

## <span id="page-20-1"></span>**4.3 Landschappelijke inpassing**

In het kader van het gemeentelijk kwaliteitsmenu, zoals beschreven in de structuurvisie 'Horst aan de Maas', is landschappelijke inpassing van nieuwe woningen in principe vereist. In het moederplan 'De Krouwel' is reeds invulling gegeven aan deze landschappelijke inpassing. Bij de verkaveling van dit woongebied is rekening gehouden met de aanwezige afwisseling van openheid en beslotenheid in de omgeving. Het omliggende gebied wordt gekenmerkt door de afwisseling tussen vergezichten enerzijds en boerderijen en opgaand groen anderzijds. Daarnaast hebben de bestaande groenstructuren in het gebied als uitgangspunt gediend bij het ontwerp van de verkaveling.

In het totale plan voor het woningbouwgebied is het openbaar groen zoveel mogelijk geconcentreerd, met daarbij een maximum aan doorzicht, zowel binnen als buiten het plangebied. Deze openbare gebieden zijn ontworpen als groene ruimtes, bestaande uit weiden met bomen in verschillende dichtheden en met verschillende mogelijkheden tot gebruik. Een aantal weiden is vanwege de lage ligging geschikt als waterberging en zal ook als zodanig worden gebruikt.

Doordat in het moederplan reeds is voorzien in landschappelijke inpassing voor het totale plan, en daarmee ook voor de vier voorliggende kavels, is in het kader van het voorliggende wijzigingsplan geen aanvullende landschappelijke inpassing noodzakelijk. Bovendien betreffen de woningbouwkavels Ruimte voor Ruimte kavels. In het kader van het Ruimte voor Ruimte project zijn stallen gesloopt in ruil voor woningbouwtitels. Middels de sloop van stallen heeft reeds een ruimtelijke kwaliteitsverbetering plaatsgevonden.

## <span id="page-21-0"></span>**5. SECTORALE ASPECTEN**

### <span id="page-21-1"></span>**5.1 Inleiding**

In dit hoofdstuk wordt nader ingegaan op de verschillende onderzoeks- en milieuaspecten die aan de orde zijn bij het voorliggend initiatief. Daarbij komen onder meer de volgende aspecten aan bod: milieu (geluid, bodem, bedrijven en milieuzonering, luchtkwaliteit, externe veiligheid, geur en de m.e.r.-beoordeling), waterhuishouding, archeologie en cultuurhistorie, verkeer en parkeren, kabels en leidingen, duurzaamheid en ecologie. Hierbij dient te worden opgemerkt dat de effecten van woningbouw in het plangebied reeds zijn onderzocht in het kader van het moederplan 'De Krouwel'.

## <span id="page-21-2"></span>**5.2 Milieuaspecten**

Er bestaat een duidelijke relatie tussen milieu en ruimtelijke ordening. De laatste decennia groeien de beleidsvelden steeds verder naar elkaar toe. De milieukwaliteit vormt een belangrijke afweging bij de ontwikkelingsmogelijkheden van ruimtelijke functies. Bij de besluitvorming over het al dan niet toelaten van een bepaalde ruimtelijke ontwikkeling, dient onderzocht te worden welke milieuaspecten daarbij een rol kunnen spelen. Het is daarnaast van belang om milieubelastende functies (zoals bepaalde bedrijfsactiviteiten) ruimtelijk te scheiden ten opzichte van milieugevoelige functies zoals woningen. Andersom moet in de ruimtelijke ordening nadrukkelijk rekening gehouden worden met de gevolgen van ruimtelijke ingrepen voor het milieu. Milieubelastende situaties moeten voorkomen worden.

#### <span id="page-21-3"></span>**5.2.1 Bodem- en grondwaterkwaliteit**

In het kader van de Wet ruimtelijke ordening dient aangegeven te worden of de plaatselijke bodemkwaliteit geschikt is voor de wijziging van de bestemming. Het plangebied is reeds bestemd tot 'Wonen' in het geldende bestemmingsplan 'De Krouwel'. Er is dus geen sprake van een verschuiving naar een gevoeligere bestemming. In het kader van het plan 'De Krouwel' is de milieuhygiënische kwaliteit van de bodem reeds onderzocht. Hieruit zijn geen belemmeringen gebleken voor de realisatie van woningen in het plangebied.

De milieuhygiënische kwaliteit van de bodem vormt kortom geen belemmering voor de ontwikkeling van de vier woningbouwkavels.

#### <span id="page-21-4"></span>**5.2.2 Geluid**

In de Wet geluidhinder wordt aangegeven hoe voor een gebied waar een ruimtelijke ontwikkeling plaatsvindt, dient te worden omgegaan met geluidhinder als gevolg van (spoor)wegverkeer en gezoneerde industrieterreinen.

#### Wegverkeerslawaai

In de Wet geluidhinder (Wgh) is bepaald dat elke weg een geluidzone heeft, met uitzondering van woonerven en wegen waar een maximumsnelheid van 30 km/u voor geldt. Bij een ruimtelijke ontwikkeling waarbij sprake is van de ontwikkeling van geluidgevoelige objecten binnen een geluidzone, dient een onderzoek te worden uitgevoerd naar de geluidbelasting op deze gebouwen of terreinen.

#### Spoorwegverkeer

Bij de ontwikkeling van geluidgevoelige objecten nabij een spoorlijn dient het spoorwegverkeerslawaai betrokken te worden.

#### Industrielawaai

Bij de ontwikkeling van geluidgevoelige objecten binnen de geluidzone van een gezoneerd industrieterrein dient het industrielawaai betrokken te worden.

Woningen zijn geluidgevoelige objecten in de zin van de Wet geluidhinder. In het kader van het vigerende bestemmingsplan 'De Krouwel' is een akoestisch onderzoek wegverkeerslawaai uitgevoerd, vanwege de ligging van een deel van de ontwikkelingslocatie binnen de onderzoekszone van de Klassenweg. Uit dit onderzoek is geconcludeerd dat de voorkeursgrenswaarde van 48 dB niet wordt overschreden voor de vier bouwkavels.

In de tussentijd is de komgrens van Sevenum bovendien zodanig opgeschoven dat het deel van de Klassenweg waar een 80 km/-uur regime geldt verder van de bouwkavels af is komen te liggen (op circa 180 meter ten zuidoosten van de kavels). Ter hoogte van het plangebied is de Klassenweg tegenwoordig een 30 km/uur-weg en heeft deze geen onderzoekszone volgens de Wet geluidhinder.

Het uitvoeren van een aanvullend akoestisch onderzoek wordt, gezien het bovenstaande, niet noodzakelijk geacht. In de woningen zal sprake zijn van een goed woon- en leefklimaat.

Wat betreft spoorwegverkeerslawaai en industrielawaai wordt opgemerkt dat in de wijde omgeving van het plangebied geen spoorwegen zijn gelegen en het plangebied niet is gelegen binnen de geluidzone van een gezoneerd industrieterrein. Vanuit dat kader zijn er dan ook geen belemmeringen. In paragraaf 5.2.5 (bedrijven en milieuzonering) wordt ingegaan op (geluid)hinder als gevolg van de ligging van het plangebied ten opzichte van omliggende bedrijven, met name het agrarisch bedrijf aan de Klassenweg 31/33.

#### <span id="page-22-0"></span>**5.2.3 Luchtkwaliteit**

In de Wet milieubeheer (hoofdstuk 5 Wm) staan de hoofdlijnen voor regelgeving rondom luchtkwaliteitseisen beschreven. Artikel 5.16 Wm (lid 1) geeft weer, onder welke voorwaarden bestuursorganen bepaalde bevoegdheden (uit lid 2) mogen uitoefenen. Als aan minimaal één van de volgende voorwaarden wordt voldaan, vormen luchtkwaliteitseisen in beginsel geen belemmering voor het uitoefenen van de bevoegdheid:

- a. Er is geen sprake van een feitelijke of dreigende overschrijding van een grenswaarde;
- b. Een project leidt al dan niet per saldo niet tot een verslechtering van de luchtkwaliteit;
- c. Een project draagt 'niet in betekenende mate' (NIBM) bij aan de luchtverontreiniging;
- d. Een project past binnen het NSL (Nationaal Samenwerkingsprogramma Luchtkwaliteit), of binnen een regionaal programma van maatregelen.

#### Het Besluit NIBM

Deze AMvB legt vast wanneer een project niet in betekenende mate (NIBM) bijdraagt aan de concentratie van een bepaalde stof. Een project is NIBM als aannemelijk is dat het project een toename van de concentratie veroorzaakt van maximaal 3%. De 3% grens wordt gedefinieerd als 3% van de grenswaarde voor de jaargemiddelde concentratie van fijn stof (PM10) of stikstofdioxide (NO2). Dit komt overeen met 1,2 microgram/m3 voor zowel fijn stof als NO2.

Er zijn twee mogelijkheden om aannemelijk te maken dat een project binnen de NIBM-grens blijft:

- a. Aantonen dat een project binnen de grenzen van een categorie uit de Regeling NIBM valt. Er is dan geen verdere toetsing nodig, het project is in ieder geval NIBM (artikel 4, lid 1, van het Besluit NIBM);
- b. Op een andere manier aannemelijk maken dat een project voldoet aan het 3% criterium. Hiervoor kunnen berekeningen nodig zijn. Ook als een project niet kan voldoen aan de grenzen van de Regeling NIBM, is het mogelijk om alsnog via berekeningen aan te tonen, dat de 3% grens niet wordt overschreden.

Als de 3% grens voor PM10 of NO2 niet wordt overschreden, dan hoeft geen verdere toetsing aan grenswaarden plaats te vinden.

#### **NIBM-grens woningbouwlocaties:**

3% criterium: ≤ 1.500 woningen (netto) bij minimaal 1 ontsluitingsweg, en ≤ 3.000 woningen bij minimaal 2 ontsluitingswegen met een gelijkmatige verkeersverdeling.

Het voorliggende wijzigingsplan heeft betrekking op de realisatie van vier bouwkavels voor woningbouw. Hierbij wordt de bovenstaande NIBM-grens bij lange na niet overschreden. De ontwikkeling draagt dan ook 'niet in betekenende mate' (NIBM) bij aan de heersende luchtkwaliteit.

#### Achtergrondwaarden

In het kader van een goede ruimtelijke ordening dient te worden bezien of de luchtkwaliteit ter plaatse goed genoeg is om een goed woon- en leefmilieu te kunnen waarborgen. Volgens de kaarten van het Planbureau voor de Leefomgeving is de concentratie fijn stof (PM10) ter plaatse gelegen tussen 18 en 20 µg/m³, de concentratie fijn stof (PM2,5) tussen 10 en 12 µg/m³ en de concentratie stikstofdioxide (NO2) tussen 15 en 20 µg/m³. In de Wet milieubeheer is de jaargemiddelde grenswaarde voor PM10 40 µg/m³ en voor PM2,5 25 µg/m³. Voor NO2 bedraagt de jaargemiddelde grenswaarde 40 µg/m³. Volgens de kaarten van het Planbureau voor de Leefomgeving is de luchtkwaliteit ter plaatse voldoende.

#### Toetsing

Dit wijzigingsplan voorziet in de ontwikkeling van vier bouwkavels voor nieuwbouwwoningen. Het initiatief draagt niet in betekenende mate bij aan een verslechtering van de luchtkwaliteit.

#### <span id="page-23-0"></span>**5.2.4 Geur**

Nieuwe ruimtelijke ontwikkelingen dienen te worden getoetst aan de normen uit de per 1 januari 2007 in werking getreden Wet geurhinder en veehouderij (Wgv). Als gevolg van deze wet worden normen gesteld voor de bouw van nieuwe geurgevoelige objecten (gebouwen voor menselijk wonen en menselijk verblijf). Er dient voor deze objecten sprake te zijn van een goed woon- en leefklimaat. Daarnaast mogen de omliggende veehouderijen niet in hun ontwikkelingsmogelijkheden worden beperkt.

Gemeenten hebben onder de Wgv de bevoegdheid gekregen om binnen de kaders die deze wet stelt eigen normen te stellen. Deze kunnen worden vastgelegd in een geurverordening. De normstelling in de geurverordening dient te worden gemotiveerd aan de hand van een gebiedsvisie geurhinder en veehouderij. De gemeente Horst aan de Maas beschikt niet over een geurverordening. Voor het bepalen van de toe te passen normen is het eveneens van belang of het gebied is gelegen binnen een concentratiegebied als bedoeld in bijlage l van de Meststoffenwet, hetgeen voor de gemeente Horst aan

de Maas van toepassing is. Dit betekent dat de onderstaande wettelijke normen en afstanden van toepassing zijn binnen het grondgebied van de gemeente:

- De norm van 3 ouE/m3 voor de maximale geurbelasting op geurgevoelige objecten gelegen in de bebouwde kom;
- De norm van 14 ouE/m3 voor de maximale geurbelasting op geurgevoelige objecten binnen het buitengebied;
- Een vaste afstand van 100 meter ten opzichte van geurgevoelige objecten gelegen in de bebouwde kom;
- Een vaste afstand van 50 meter ten opzichte van geurgevoelige objecten gelegen in het buitengebied.

#### Toetsing

Woningen zijn geurgevoelige objecten in de zin van de Wgv. Het voorliggende wijzigingsplan maakt hierdoor nieuwe geurgevoelige objecten mogelijk. Dit betekent dat toetsing aan de geurnormen van nabijgelegen veehouderijen noodzakelijk is.

In de omgeving van het plangebied zijn geen intensieve veehouderijen gelegen. De meest dichtbij gelegen intensieve veehouderijen liggen op circa 570 meter ten zuiden van het plangebied en hebben gezien deze afstand geen invloed op het woon- en leefklimaat in het plangebied. Het aspect geur vormt hiermee geen belemmering voor de voorgenomen ontwikkeling.

#### <span id="page-24-0"></span>**5.2.5 Bedrijven en milieuzonering**

Milieuzonering is het aanbrengen van een noodzakelijke ruimtelijke scheiding tussen milieubelastende en milieugevoelige functies ter bescherming of vergroting van de kwaliteit van de leefomgeving. Milieuzonering beperkt zich tot de milieuaspecten met een ruimtelijke dimensie: geur, stof, geluid en gevaar. Als hulpmiddel voor de inpassing van bedrijvigheid in haar fysieke omgeving of van gevoelige functies nabij bedrijven, heeft de Vereniging van Nederlandse Gemeenten (VNG), in samenwerking met de Ministeries van Volkshuisvesting, Ruimtelijke Ordening en Milieubeheer en Economische zaken, in 2009 een indicatieve bedrijvenlijst opgesteld.

In de VNG-publicatie zijn gebiedstyperingen opgenomen, te weten omgevingstype rustige woonwijk en rustig buitengebied en de omgevingstype gemengd gebied:

- 1. *Omgevingstype rustige woonwijk en rustig buitengebied*
Een rustige woonwijk is een woonwijk die is ingericht volgens het principe van functiescheiding. Afgezien van wijkgebonden voorzieningen komen vrijwel geen andere functies (zoals bedrijven of kantoren) voor. Langs de randen (in de overgang naar mogelijke bedrijfsfuncties) is weinig verstoring door verkeer. Een vergelijkbaar omgevingstype qua aanvaardbare milieubelasting is een rustig buitengebied (eventueel inclusief verblijfsrecreatie), een stiltegebied of een natuurgebied;

- 2. *Omgevingstype gemengd gebied* Een gemengd gebied is een gebied met een matige tot sterke functiemenging. Direct naast woningen komen andere functies voor zoals winkels, horeca en kleine bedrijven. Ook lintbebouwing in het buitengebied met overwegend agrarische en andere bedrijvigheid kan als gemengd gebied worden beschouwd. Gebieden die direct langs de hoofdinfrastructuur liggen, behoren eveneens tot het omgevingstype gemengd gebied. Hier kan de verhoogde milieubelasting voor geluid de toepassing van kleinere richtafstanden rechtvaardigen. Geluid is voor de te hanteren afstand van milieubelastende activiteiten veelal bepalend.
De indicatieve bedrijvenlijst in de VNG-publicatie geeft richtafstanden, gebaseerd op de omgevingskwaliteit zoals die wordt nagestreefd in een rustige woonwijk of gemengd gebied. De richtafstanden in de bedrijvenlijst gelden voor een rustige woonwijk. Bij een omgevingstype gemengd gebied mag de richtafstand met één afstandsstap worden verlaagd. Voor een rustige woonwijk geldt dat de geluidsbelasting (etmaalwaarde) 45 dB(A) op de gevels van nabijgelegen geluidsgevoelige objecten mag bedragen. Voor een gemengd gebied geldt dat de geluidsbelasting (etmaalwaarde) 50 dB(A) op de gevels van nabijgelegen geluidsgevoelige objecten mag bedragen.

De richtafstand geldt tussen enerzijds de grens van de bestemming die het bedrijf (of andere milieubelastende functie) toelaat en anderzijds de uiterste situering van de gevel van een woning (of andere milieugevoelige functie).

Woningen zijn milieugevoelige functies. Daarom moet getoetst worden of in de woningen sprake zal zijn van een goed woon- en leefklimaat en omliggende bedrijven niet worden gehinderd door de ontwikkeling.

Aan de zuidzijde grenst het plangebied aan een grondgebonden agrarisch bedrijf, dat is gelegen aan de Klassenweg 31/33. Een van de voorwaarden waaronder gebruik kan worden gemaakt van de wijzigingsbevoegdheid, is dat er geen milieuhygiënische belemmeringen zijn voor de wijziging, wat in ieder geval betekent dat er geen hindercirkel meer over het wijzigingsgebied gelegen is. Het grondgebonden agrarisch bedrijf (niet zijnde een grondgebonden veehouderij) betreft een activiteit van milieucategorie 2, waarvoor een richtafstand van 10 meter wordt geadviseerd voor de aspecten geur, stof en gevaar en 30 meter voor het aspect geluid. Deze richtafstanden zijn van toepassing op een rustige woonwijk of rustig buitengebied. De omgeving van het plangebied kan echter worden aangemerkt als een gemengd gebied, omdat hier diverse functies zijn gelegen, waaronder woningen, agrarische bedrijven en andersoortige bedrijvigheid. Zodoende mogen de bovengenoemde richtafstanden met één afstandsstap worden teruggebracht naar 10 meter voor geluid en 0 meter voor stof, geur en gevaar. Aan de richtafstanden voor stof, geur en gevaar wordt voldaan, maar niet alle woningbouwvlakken liggen op meer dan 10 meter van het betreffende agrarisch bedrijf.

Om te kunnen bepalen of de hindercirkel van het naastgelegen agrarische bedrijf over de bouwkavels ligt, heeft K+ in 2018 een akoestisch onderzoek uitgevoerd. De resultaten zijn hieronder samengevat. Voor meer informatie wordt verwezen naar het volledige onderzoeksrapport3 .

Uit het onderzoek is geconcludeerd dat:

- In de bestaande situatie de geluidbelasting niet voldoet aan de geluidvoorschriften uit het Activiteitenbesluit;
- Indien de condensor buitenunit wordt vervangen door een exemplaar dat een bronvermogen heeft van ten hoogste 70 dB(A) en de tractor niet meer langszij de loods wordt ingezet, de geluidbelastingen wél aan de geluidvoorschriften uit het Activiteitenbesluit voldoen.

Met de eigenaar van het agrarische bedrijf zijn afspraken gemaakt, waardoor is gewaarborgd dat deze maatregelen ook daadwerkelijk worden gerealiseerd. Bovendien wordt het agrarisch bouwvlak van dit bedrijf middels een bestemmingsplanwijziging verkleind, waarbij dit bouwvlak op minimaal 10 meter afstand van de woningbouwkavels wordt gelegd. Hiermee wordt voldaan aan de richtafstand van 10 meter voor geluid. De geluidbelasting vanwege het bedrijf vormt daarmee geen belemmering meer

 3 K+ Adviesgroep, *Akoestisch onderzoek geluiduitstraling agrarisch bedrijf Raedts, Klassenweg 31/33 te Sevenum, gemeente Horst aan de Maas*, projectnummer M17 629.401.1, 2 juli 2018

voor realisering van de vier woningen. Hiermee wordt voldaan aan de genoemde voorwaarde om gebruik te mogen maken van de wijzigingsbevoegdheid. Bovendien dient het bedrijf te voldoen aan het Activiteitenbesluit, hetgeen onder andere inhoudt dat hinder voor omwonenden voorkomen, dan wel zoveel mogelijk beperkt dient te worden, onder andere op het gebied van geur, geluid, stof, licht en trillingen.

Op circa 300 meter ten oosten van het plangebied is een glastuinbouwbedrijf gelegen aan de Klassenweg 47. Dit betreft een activiteit van milieucategorie 2 (categorie tuinbouw, kassen met gasverwarming). Hiervoor wordt een richtafstand van 30 meter geadviseerd voor geluid en 10 meter voor stof, geur en gevaar. Aan deze afstanden wordt ruimschoots voldaan.

Voor het overige zijn er in de omgeving van het plangebied geen bedrijven gelegen met een dusdanige hinderzone dat zij een belemmering vormen voor de ontwikkeling in het plangebied. In de woningen zal sprake zijn van een goed woon- en leefklimaat en er worden geen omliggende bedrijven in hun functioneren beperkt.

Samengevat zijn er vanuit het aspect milieuzonering geen belemmeringen ten aanzien van de voorgenomen plannen.

#### <span id="page-26-0"></span>**5.2.6 Externe veiligheid**

#### Beleid

Het beleid voor externe veiligheid is gericht op het beperken en beheersen van risico's voor de omgeving vanwege handelingen met gevaarlijke stoffen. De handelingen kunnen zowel betrekking hebben op het gebruik, de opslag en de productie, als op het transport van gevaarlijke stoffen. Uit het Besluit externe veiligheid inrichtingen (Bevi), het Besluit externe veiligheid transportroutes (Bevt) en het Besluit externe veiligheid buisleidingen (Bevb) vloeit de verplichting voort om in ruimtelijke plannen in te gaan op de risico's in het plangebied ten gevolge van handelingen met gevaarlijke stoffen. De risico's dienen te worden beoordeeld op 2 maatstaven, te weten het plaatsgebonden risico en het groepsrisico.

#### *Basisnet voor het vervoer van gevaarlijke stoffen*

Vervoer van gevaarlijke stoffen vindt sinds jaar en dag plaats via het spoor, over de weg en het water. Op 1 april 2015 is de Wet Basisnet in werking getreden. De Wet Basisnet voegt een nieuw hoofdstuk toe aan de Wet vervoer gevaarlijke stoffen. Deze toevoeging omvat regels voor het vaststellen van het maximaal toegestane risico door het vervoer van gevaarlijke stoffen.

Het Basisnet heeft als doel een evenwicht voor de lange termijn te creëren tussen de belangen van het vervoer van gevaarlijke stoffen over de hoofdwegen, binnenwateren en de hoofdspoorwegen en de bebouwde omgeving die hierlangs ligt en de veiligheid van omwonenden. Het Basisnet stelt verder regels aan het vaststellen en beheersen van de risico's voor het vervoer van gevaarlijke stoffen (vervoerskant).

#### *Plaatsgebonden risico*

Het plaatsgebonden risico beschrijft de kans per jaar dat een onbeschermd individu komt te overlijden door een ongeval met gevaarlijke stoffen. Het plaatsgebonden risico wordt uitgedrukt in risicocontouren rondom de risicobron (bedrijf, weg, spoorlijn etc.), waarbij de 10-6 contour (kans van 1 op 1 miljoen op overlijden) de maatgevende grenswaarde is.

#### *Groepsrisico*

Het groepsrisico beschrijft de kans dat een groep van 10 of meer personen gelijktijdig komt te overlijden ten gevolge van een ongeval met gevaarlijke stoffen. Het groepsrisico geeft een indicatie van de maatschappelijke ontwrichting in geval van een ramp. Het groepsrisico wordt uitgedrukt in een grafiek, waarin de kans op overlijden van een bepaalde groep (bijvoorbeeld 10, 100 of 1000 personen) wordt afgezet tegen de kans daarop. Voor het groepsrisico geldt de oriëntatiewaarde als *ijkpunt* in de verantwoording (géén norm).

In het Bevi, het Bevb en het Bevt is een verplichting tot verantwoording van het groepsrisico opgenomen. Er is sprake van een groepsrisico zodra het plan in het invloedsgebied ligt van een risicovolle activiteit. Het betrokken bestuursorgaan moet, al dan niet in verband met de totstandkoming van een besluit, expliciet aangeven hoe de diverse factoren die bijdragen aan de hoogte van het groepsrisico (waaronder zelfredzaamheid en bestrijdbaarheid) zijn beoordeeld en eventuele in aanmerking komende maatregelen, zijn afgewogen. Een belangrijk onderdeel van de verantwoording is overleg met (advies vragen aan) de regionale brandweer.

#### *(Beperkt) kwetsbare objecten*

Er moet getoetst worden aan het Bevi en de richtlijnen voor vervoer gevaarlijke stoffen wanneer bij een ontwikkeling (beperkt) kwetsbare objecten worden toegestaan. (Beperkt) kwetsbare objecten zijn o.a. woningen, scholen, ziekenhuizen, hotels, restaurants4 . Woningen zijn kwetsbare objecten volgens artikel 1 van het Bevi. Toetsing aan externe veiligheid heeft reeds plaatsgevonden in het kader van het moederplan 'De Krouwel'. Volledigheidshalve is onderstaand wel in beeld gebracht of er in of in de nabijheid van het plangebied sprake is van risicovolle activiteiten (zoals Bevi-bedrijven, BRZO-bedrijven en transportroutes).

#### Risicokaart

Door de provincie Limburg is een risicokaart samengesteld waarop de meest belangrijke risicoveroorzakende bedrijven en objecten zijn aangegeven. Het gaat hierbij onder meer om risico's van opslag van patronen, stofexplosies, opslag van gasflessen, ammoniakinstallaties, LPG-tankstations enz.

#### Inrichtingen

In de directe omgeving van het plangebied komen geen inrichtingen voor met een verhoogd risico ten aanzien van de externe veiligheid. De dichtst bijgelegen risicovolle inrichting is een LPG-tankstation aan de Venloseweg 16. Deze inrichting heeft een invloedsgebied van 150 meter. De afstand van het tankstation tot het plangebied bedraagt circa 450 meter. Hiermee ligt het plangebied niet binnen het invloedsgebied van de inrichting.

Aan de Venloseweg 35 is daarnaast een bovengrondse propaantank gelegen bij het agrarisch bedrijf Mts Benders-Hermans. Deze inrichting ligt op circa 600 meter ten noordoosten van het plangebied en heeft een PR 10-6 contour van 25 meter. Gezien deze grote afstand ligt het plangebied niet binnen het invloedsgebied van deze inrichting.

<sup>4</sup> Zoals bedoeld in artikel 1 van het Besluit externe veiligheid inrichtingen

Uitsnede risicokaart met globale ligging plangebied (blauw omcirkeld)

#### Buisleidingen

In de omgeving van het plangebied zijn volgens het vigerende bestemmingsplan en de risicokaart geen buisleidingen gelegen. In het kader van externe veiligheid behoeft hier dan ook niet verder naar gekeken te worden.

#### Vervoer van gevaarlijke stoffen

#### *Per spoor*

In de omgeving van het plangebied zijn geen spoorwegen gelegen waarover vervoer van gevaarlijke stoffen plaatsvindt. De spoorlijn Venlo-Eindhoven ligt op ruim 1,6 kilometer ten noordoosten van het plangebied. Gezien deze grote afstand ligt het plangebied niet binnen het invloedsgebied van deze spoorlijn.

#### *Over de weg*

Over de Venloseweg (N556), die op circa 560 meter ten noordoosten van het plangebied is gelegen, vindt vervoer van gevaarlijke stoffen plaats. De PR 10-6 contour van deze weg bedraagt 0 meter en het groepsrisico is kleiner dan 0,1 maal de oriëntatiewaarde. Gezien deze afstand en de aard van de stoffen die over de N556 worden vervoerd, ligt het plangebied niet binnen het invloedsgebied van deze weg.

Voor het overige zijn er geen wegen in de omgeving gelegen, waarover risicovol transport plaatsvindt.

#### *Over water*

In de wijde omgeving van het plangebied zijn geen waterwegen gelegen waarover vervoer van gevaarlijke stoffen plaatsvindt.

Op basis van het voorgaande kan geconcludeerd worden dat het aspect externe veiligheid geen belemmering vormt in het kader van het voorliggende wijzigingsplan.

#### <span id="page-29-0"></span>**5.2.7 Milieueffectrapportage**

#### Toets m.e.r-plicht

In het plangebied worden vier bouwkavels voor nieuwbouwwoningen gerealiseerd. Het bouwen van woningen komt niet voor in onderdeel C van de bijlage bij het Besluit milieueffectrapportage (Besluit m.e.r.). Er is dus geen sprake van de verplichting om een m.e.r. procedure te doorlopen.

#### Toets m.e.r.-beoordelingsplicht

In onderdeel D van de bijlage bij het Besluit milieueffectrapportage is aangegeven bij welke activiteiten, plannen en besluiten een m.e.r.-beoordeling moet plaatsvinden, dat wil zeggen een nadere afweging of mogelijk een m.e.r. procedure moet worden gevolgd. Woningbouw kan vallen onder onderdeel D (categorie D11.2): *"de aanleg, wijziging of uitbreiding van een stedelijk ontwikkelingsproject met inbegrip van de bouw van winkelcentra of parkeerterreinen."*

Hiervoor geldt een m.e.r.-beoordelingsplicht in gevallen waarin de activiteit betrekking heeft op:

- 1°. een oppervlakte van 100 hectare of meer,
- 2°. een aaneengesloten gebied en 2000 of meer woningen omvat, of
- 3°. een bedrijfsvloeroppervlakte van 200.000 m2 of meer.

Deze drempelwaarden worden bij de voorliggende ontwikkeling bij lange na niet overschreden. Op 7 juli 2017 is het gewijzigde Besluit milieueffectrapportage in werking getreden. Daarin is een nieuwe procedure voor de m.e.r.-beoordeling opgenomen. Die geldt nu voor iedere activiteit die is opgenomen op de D-lijst, ongeacht of de activiteit onder of boven de drempelwaarde van de D-lijst valt. Hierdoor kan voor dit plan desondanks toch sprake zijn van een m.e.r.-beoordelingsplicht.

Het voorliggende initiatief betreft de realisatie van vier bouwkavels voor nieuwbouwwoningen. Deze woningen worden in het bestemmingsplan 'De Krouwel' reeds middels een wijzigingsbevoegdheid mogelijk gemaakt. Middels het voorliggende wijzigingsplan wordt invulling gegeven aan deze wijzigingsbevoegdheid. Gezien het feit dat de beoogde woningen reeds zijn voorzien in dit moederplan, de kleinschaligheid van het project en de ligging in bestaand stedelijk gebied, kan worden beargumenteerd dat geen sprake is van een stedelijk ontwikkelingsproject als bedoeld in het Besluit milieueffectrapportage. Daarnaast blijkt uit paragraaf 5.2 tot en met 5.9 van deze toelichting dat geen sprake is van significante milieueffecten als gevolg van de ontwikkeling en ook geen sprake is van ligging binnen of in de nabijheid van een kwetsbaar gebied. Er hoeft dan ook geen milieueffectrapport te worden opgesteld.

## <span id="page-29-1"></span>**5.3 Waterparagraaf**

In deze paragraaf wordt beschreven op welke wijze in voorliggend plan rekening is gehouden met de (ruimtelijk) relevante aspecten van (duurzaam) waterbeheer. Een beknopte beschrijving van de kenmerken van het watersysteem kan het benodigde inzicht geven in het functioneren van dit systeem.

#### Beschrijving van waterrelevant beleid

Relevante beleidsstukken op het gebied van water zijn het Waterbeheerplan 2016-2021 van het waterschap Limburg, het Provinciaal Omgevingsplan Limburg 2014, het Provinciaal Waterplan van de provincie Limburg, het Nationaal Waterplan, WB21, Nationaal Bestuursakkoord Water en de Europese Kaderrichtlijn Water. Belangrijkste gezamenlijke punt uit deze beleidsstukken is dat water een belangrijk sturend element is in de ruimtelijke ordening. Water legt een ruimteclaim op het (stads)landschap waaraan voldaan moet worden. De bekende drietrapsstrategieën zijn leidend:

- Vasthouden-bergen-afvoeren (waterkwantiteit);
- Voorkomen-scheiden-zuiveren (waterkwaliteit).

Daarnaast is de Beleidsbrief regenwater en riolering nog relevant. Hierin staat hoe het best omgegaan kan worden met het hemelwater en het afkoppelen daarvan. Ook hier gelden de drietrapsstrategieën. De meest relevante beleidsstukken zijn hieronder verder toegelicht.

#### *Provinciaal Omgevingsplan Limburg 2014 (POL2014)*

Het provinciaal waterbeleid is vastgelegd in POL2014 en is nader geconcretiseerd in het Provinciaal Waterplan 2016-2021 op grond van de vereisten van de Europese Kaderrichtlijn Water (KRW). Dit plan maakt onderdeel uit van het tweede (inter)nationale Stroomgebiedbeheerplan Maas.

In Nederland zijn vijf instanties betrokken bij het waterbeheer en de watervoorziening. Op grond van de Waterwet (2009) en het Bestuursakkoord Water (2011) is de verantwoordelijkheid als volgt verdeeld:

- 1. Het Rijk is verantwoordelijk voor beleid en wetgeving op nationaal niveau en voor het beheer van het hoofdwatersysteem: de zee en de grote rivieren, meren en kanalen.
- 2. De provincies zijn verantwoordelijk voor het beleid en regelgeving voor de regionale grond- en oppervlaktewatersystemen, en de vergunningverlening voor grondwateronttrekkingen ten behoeve van openbare watervoorziening, de grotere industriële onttrekkingen en die voor energieopslagsystemen.
- 3. De waterschappen zijn verantwoordelijk voor het beheer van de regionale grond- en oppervlaktewatersystemen, de zuivering van afvalwater en de zorg voor waterkeringen ten behoeve van de veiligheid langs de Maas. De waterschappen concretiseren de provinciale beleidskaders uit het POL en het provinciaal waterplan in een waterbeheerplan dat het karakter krijgt van een uitvoeringsprogramma.
- 4. Gemeenten zijn verantwoordelijk voor rioleringbeheer en hebben de zorgplicht voor overtollig hemelwater, afvalwater en grondwater in de bebouwde omgeving.
- 5. Het drinkwaterbedrijf is wettelijk verantwoordelijk voor de productie en distributie van drinkwater.

Voldoende en schoon water is een economische factor van betekenis en onmisbaar voor mens en natuur. De burger stelt steeds hogere eisen aan de waterveiligheid, het gebruik en de beleving van water. Duurzaamheid en publieke participatie zijn daarom volgens POL2014 belangrijke uitgangspunten.

#### *Waterschap Limburg*

Het Waterbeheerplan 2016-2021 'Water in beweging' van het waterschap Limburg beschrijft de uitwerking van het provinciale (oppervlakte)waterbeleid door het waterschap, zoals is vastgelegd in het POL2014 en het Provinciaal Waterplan 2016-2021. Het plan is richtinggevend voor het te voeren beleid en beheer van het waterschap gedurende de planperiode 2016-2021. Met dit waterbeheerplan zet het waterschap de koers uit voor een toekomstbestendig waterbeheer in Limburg; hoe men invulling wil geven aan de taak om te zorgen voor veilige dijken, droge voeten en voldoende en schoon water.

Voorbeelden van maatregelen zijn: het aanleggen en verbeteren van dijken tegen overstromingen, het aanpakken van knelpunten van wateroverlast, herstellen van beken en het verbeteren van de effluentkwaliteit van de rioolwaterzuiveringsinstallaties.

#### *Keur waterschap Limburg*

Op waterstaatswerken en watergangen (waterlopen) is de Keur van het waterschap Limburg van toepassing. In de Keur worden enkele handelingen in het watersysteem beperkt, waaronder het lozen van water in het watersysteem en het realiseren van werken c.q. bebouwing binnen de keurzones van een waterstaatswerk of watergang. Concreet voor dit plangebied geldt dat het in de omgeving aanwezige oppervlaktewater op voldoende afstand is gelegen en hierop geen invloed op wordt uitgeoefend.

#### *Gemeentelijk beleid*

De gemeente Horst aan de Maas volgt zo veel mogelijk het beleid zoals dit is vastgelegd door het waterschap Limburg. Belangrijke aandachtspunten in het beleid zijn het scheiden van vuil- en schoonwaterstromen, het vasthouden van gebiedseigen (regen)water, het doorlopen van de afwegingsstappen: 'hergebruik - infiltratie - buffering – afvoer' en het zichtbaar en aantrekkelijk maken van water in de gemeente. Voor dit plan zijn alle genoemde onderwerpen relevant.

#### Hergebruik

Hierbij kan gedacht worden aan de aanleg van gescheiden watercircuits door het hergebruik van bijvoorbeeld regenwater (drinkwater, grijswater, huishoudwater). De ervaringen met bestaande proefprojecten leert echter dat deze pas rendabel zijn bij projecten met 1.000 of meer te bouwen woningen. Ook de aangescherpte regelgeving op dit vlak maakt het hergebruik van (regen)water niet snel haalbaar. Onderhavig plan is dan ook niet geschikt om deze voorziening toe te passen.

#### Infiltratie, buffering en afvoer

In principe is het de bedoeling dat al het hemelwater in het gebied wordt vastgehouden.

#### Kenmerken van het watersysteem

De kenmerken van de watersystemen, zoals die voorkomen in het plangebied (en omgeving), kunnen het beste beschreven worden door een onderverdeling te maken in de soorten van water die in het gebied aanwezig zijn. De belangrijkste zijn: grondwater, oppervlaktewater, hemel- en afvalwater.

#### *Grondwater en bodem*

De bovengrond in het plangebied bestaat uit zwak tot matig siltig, uiterst fijn tot matig fijn zand. De ondergrond bestaat plaatselijk uit zwak tot sterk zandig leem5 .

Het plangebied ligt niet in een grondwaterbeschermings- en/of grondwaterwingebied of binnen een boringsvrije zone.

#### *Oppervlaktewater*

In het plangebied en in de directe omgeving is geen primair oppervlaktewater aanwezig.

#### *Hemel- en afvalwater*

Het (huishoudelijk) afvalwater dient conform het Verbreed Gemeentelijk Rioleringsplan 2017 – 2021 te worden aangesloten op de riolering.

<sup>5</sup> Bron: bodem- en infiltratieonderzoek en waterparagraaf in het kader van het bestemmingsplan 'De Krouwel'

Het hemelwater dat terechtkomt op de nieuw op te richten bebouwing wordt in eerste instantie niet afgevoerd via het riool. Per locatie wordt bekeken op welke wijze het hemelwater kan worden verwerkt, waarbij infiltratie de voorkeur heeft. Wanneer dit niet mogelijk is, wordt het hemelwater vastgehouden en vertraagd afgevoerd. De gemeente hanteert vooralsnog een bergingseis van 30 mm voor een voorziening met een overloopvoorziening en 50 mm voor een voorziening zonder overloopvoorziening. De gemeente is verantwoordelijk voor de verwerking en infiltratie van het hemelwater van het openbare terrein.

In de toelichting van het moederplan 'De Krouwel' is aangegeven dat het hemelwater van daken en verhardingen op de bouwkavels bovengronds zal worden afgevoerd naar de berm en via de berm en rijweg naar de sloten wordt afgevoerd. De sloten in het woongebied wateren af naar een centraal gelegen buffer met een dynamisch karakter.

Bij het voorliggende wijzigingsplan voor de vier bouwkavels wordt ervan uitgegaan dat deze uitgangspunten uit het moederplan worden gehandhaafd. Daarnaast is, indien noodzakelijk, op de kavels voldoende ruimte om op eigen terrein te kunnen voorzien in een bergings- of infiltratievoorziening voor het hemelwater van de nieuwe bebouwing en verhardingen. De exacte vormgeving, ligging en dimensionering van eventuele benodigde voorzieningen wordt uitgewerkt in het kader van concrete bouwplannen voor de woningen.

#### Overleg waterbeheerder

Het plangebied is niet gelegen in een speciaal aandachtsgebied van het waterschap. De hoeveelheid bebouwing en verharding zal toenemen ten opzichte van de bestaande (onbebouwde en onverharde) situatie. Deze toename bedraagt, gezien de omvang van het plangebied, mogelijk meer dan 2.000 m2 . Aangezien het moederplan 'De Krouwel' echter reeds is voorgelegd aan het waterschap, en de mogelijkheden tot het verharden van het plangebied niet wijzigen ten opzichte van dit moederplan, hoeft het wijzigingsplan niet te worden voorgelegd aan het waterschap Limburg.

#### **Conclusie**

Er bestaan geen knelpunten tussen grondgebruik, bestemmingen of waterhuishoudkundige functies in relatie tot waterbeheer.

## <span id="page-32-0"></span>**5.4 Kabels en leidingen**

In (of in de directe omgeving van) het plangebied komen geen leidingen of kabels voor met een dusdanige planologisch-juridische beschermingszone dat zij de ontwikkeling van de bouwkavels belemmeren.

## <span id="page-32-1"></span>**5.5 Wet natuurbescherming**

#### Beleid

De bescherming van de natuur is per 1 januari 2017 in Nederland vastgelegd in de Wet natuurbescherming (Wnb). Deze wet vormt voor wat betreft soortenbescherming en gebiedsbescherming een uitwerking van de Europese Vogelrichtlijn en Habitatrichtlijn. Daarnaast vindt beleidsmatige gebiedsbescherming plaats door middel van het Natuurnetwerk Nederland (NNN), de voormalige Ecologische Hoofdstructuur (EHS).

#### *Gebiedsbescherming vanuit de Wet natuurbescherming en provinciaal beleid*

De Wet natuurbescherming heeft voor wat betreft gebiedsbescherming betrekking op de Europees beschermde Natura 2000-gebieden. De Vogelrichtlijn- en Habitatrichtlijngebieden worden in Nederland gecombineerd als Natura 2000-gebieden aangewezen. Als er naar aanleiding van projecten, plannen en activiteiten mogelijkerwijs significante effecten optreden, dienen deze vooraf in kaart gebracht en beoordeeld te worden. Projecten, plannen en activiteiten die mogelijk een negatief effect hebben op de beschermde natuur in een Natura 2000-gebied zijn vergunningplichtig.

De provinciale groenstructuur is vastgelegd in de het POL2014 en de Omgevingsverordening Limburg 2014.

#### *Soortenbescherming vanuit de Wet natuurbescherming*

Soortenbescherming vanuit de Wet natuurbescherming heeft betrekking op alle in Nederland in het wild voorkomende zoogdieren, (trek)vogels, reptielen en amfibieën, een aantal vissen, libellen en vlinders, enkele bijzondere en min of meer zeldzame ongewervelde dierensoorten en een aantal vaatplanten. Voor alle soorten, dus ook voor de soorten die niet onder de aangewezen bescherming vallen, of die zijn vrijgesteld van de ontheffingsplicht, geldt de zogenaamde 'algemene zorgplicht' (art. 1.10 Wnb). Deze zorgplicht houdt in dat de initiatiefnemer passende maatregelen neemt om schade aan aanwezige soorten te voorkomen of zoveel mogelijk te beperken. Hierbij gaat het bijvoorbeeld om het niet verontrusten of verstoren in de kwetsbare perioden zoals de winterslaap, de voortplantingstijd en de periode van afhankelijkheid van de jongen. De zorgplicht geldt altijd en voor alle planten en dieren, of ze beschermd zijn of niet, en in het geval dat ze beschermd zijn ook als er een ontheffing of vrijstelling is verleend.

#### *Stappenplan soortenbescherming*

Komen soorten van de hierboven genoemde beschermingsregimes voor, dan is de eerste vraag of de voorgenomen activiteit effecten heeft op de beschermde soorten. Treden er effecten op, dan dient er gekeken te worden of er vrijstelling verleend kan worden (al dan niet door te werken volgens een goedgekeurde gedragscode), of dat er een alternatieve oplossing mogelijk is waardoor er geen negatief effect kan plaatsvinden. Indien dit niet mogelijk is, zal ontheffing aangevraagd moeten worden op basis van een geldig wettelijk belang, waarbij de gunstige staat van instandhouding van beschermde soorten niet in het geding komt. De ontheffing kan dan onder voorwaarden worden verleend.

Voor de toetsing van het plan aan het onderdeel soortenbescherming wordt verwezen naar paragraaf 5.6.

#### Toetsing

In de wijde omgeving van het plangebied zijn geen Natura 2000-gebieden gelegen. Het dichtstbijzijnde Natura 2000-gebied betreft de Deurnsche Peel en Mariapeel, op circa 7,2 kilometer ten westen van het plangebied. Gezien de aard en schaal van het voorliggende initiatief en de grote afstand tot het Natura 2000-gebied zijn negatieve effecten uitgesloten.

Volledigheidshalve is voor de beoogde ontwikkeling een onderzoek uitgevoerd naar stikstofdepositie op Natura 2000-gebieden in de omgeving, in de vorm van een Aerius-berekening van de aanlegfase en de gebruiksfase. Uit de berekeningen is geconcludeerd dat bij zowel de aanlegfase als de gebruiksfase geen rekenresultaten hoger zijn dan 0,00 mol/ha/jaar. Hierdoor kunnen negatieve effecten ten aanzien van stikstofdepositie op voorhand worden uitgesloten. Voor meer informatie wordt verwezen naar de volledige rapportage6 .

 6 BRO, *Aerius-berekening De Sondert Sevenum, Gemeente Horst aan de Maas,* projectnummer P01246, 26 november 2019

De meest dichtbij gelegen provinciaal beschermde natuur betreft enkele gebieden die behoren tot de zilvergroene natuurzone, op ongeveer 600 meter ten oosten van het plangebied. Gezien de aard van het initiatief en deze afstand, zijn negatieve effecten op deze natuurgebieden uitgesloten.

## <span id="page-34-0"></span>**5.6 Flora en fauna**

Bij ruimtelijke planvorming is een toetsing aan de natuurwetgeving verplicht. In het kader van het plan is een beoordeling gemaakt van de effecten die het plan zal hebben op beschermde natuurwaarden. Hierdoor wordt duidelijk of het plan in overeenstemming is met de natuurwetgeving.

Het plangebied is in de huidige situatie in gebruik als agrarisch grasland. Er is geen bebouwing of ander groen (zoals bomen) aanwezig. Gezien dit agrarisch gebruik zal er geen sprake zijn van verlies van essentieel leefgebied voor beschermde soorten. Een nader onderzoek naar het voorkomen van beschermde soorten in het plangebied wordt hierdoor niet noodzakelijk geacht. Vanuit beschermde flora en fauna zijn er hierdoor geen belemmeringen voor de voorgenomen ontwikkeling. Wel dient de algemene zorgplicht in acht te worden genomen wanneer tijdens de werkzaamheden individuen worden aangetroffen.

## <span id="page-34-1"></span>**5.7 Archeologie en cultuurhistorie**

#### Archeologie

Volgens de op 26 mei 2015 door de gemeenteraad van Horst aan de Maas vastgestelde Archeologische maatregelenkaart is het plangebied gelegen in een gebied met een hoge archeologische verwachtingswaarde (categorie 3). Voor dergelijke gebieden geldt een archeologische onderzoeksplicht voor bodemingrepen met een oppervlakte groter dan 500 m² en dieper dan 50 cm/-mv.

In het kader van het moederplan 'De Krouwel' heeft reeds archeologisch onderzoek plaatsgevonden in het plangebied. In het in 2007 uitgevoerde archeologisch bureau- en inventariserend veldonderzoek is vervolgonderzoek door middel van proefsleuven geadviseerd. Hiertoe is destijds een Programma van Eisen (PvE) opgesteld en goedgekeurd. Ten tijde van de vaststelling van het moederplan was dit proefsleuvenonderzoek in uitvoering. In het moederplan is daarom de dubbelbestemming 'Waarde – Archeologie' opgenomen, die van toepassing is op de vier voorliggende bouwkavels. Op grond van deze dubbelbestemming zijn bouwwerken slechts toegestaan indien archeologisch vervolgonderzoek is verricht en hieruit is gebleken dat geen archeologische waarden aanwezig zijn, dan wel de aanwezige archeologische waarden zijn zekergesteld en door het bevoegd gezag toestemming is gegeven voor de aanleg- c.q. bouwwerkzaamheden.

Op basis van het uitgevoerde proefsleuvenonderzoek7 is vervolgonderzoek door middel van een opgraving geadviseerd, indien de vindplaatsen niet in situ bewaard konden worden. Aangezien het bewaren van de vindplaatsen is situ niet mogelijk was, heeft BAAC in 2013 opgravingen8 uitgevoerd in het plangebied. Hierbij zijn de aanwezige archeologische waarden veilig gesteld.

<sup>7</sup> RAAP Archeologisch Adviesbureau, *Plangebied De Krouwel, gemeente Sevenum, archeologisch vooronderzoek: een bureauen inventariserend veldonderzoek (proefsleuven),* rapportnummer 1957, 2 oktober 2009

<sup>8</sup> BAAC, *Sevenum, De Krouwel, opgraving*, rapportnummer A-10.0164, april 2013

Het opnemen van de archeologische dubbelbestemming uit het moederplan is, gezien het bovenstaande, niet noodzakelijk. Vanuit het aspect archeologie zijn er geen belemmeringen voor de beoogde ontwikkeling van de vier bouwkavels.

#### Cultuurhistorie

In het plangebied en in de directe omgeving zijn blijkens de cultuurhistorische waardenkaart van de provincie geen monumenten of andere cultuurhistorisch waardevolle objecten gelegen. Aan de oostzijde van het plangebied ligt een 'oude akkergrens/perceelsgrens'. Deze is echter niet meer als zodanig zichtbaar in het landschap en hier wordt geen negatieve invloed op uitgeoefend.

Uit een oogpunt van cultuurhistorie bestaan er hiermee geen belemmeringen voor de realisatie van de vier bouwkavels voor vrijstaande nieuwbouwwoningen.

## <span id="page-35-0"></span>**5.8 Verkeer en parkeren**

Het plangebied wordt ontsloten via De Sondert. In het moederplan 'De Krouwel' is reeds aangetoond dat deze weg het aantal verkeersbewegingen van het totale woongebied goed kan verwerken. De Sondert sluit aan op de Klassenweg. Ook deze weg heeft voldoende capaciteit om het verkeer te kunnen verwerken.

De Nota Parkeernormen Horst aan de Maas (vastgesteld op 3 juli 2019) gaat voor een woonhuis in de rest van de bebouwde kom uit van een parkeernorm van twee parkeerplaatsen per woning. Op de bouwkavels is voldoende ruimte om te kunnen voorzien in minimaal twee parkeerplaatsen per woning op eigen terrein.

## <span id="page-35-1"></span>**5.9 Duurzaamheid**

Duurzaam bouwen en wonen betekent dat woningen, gebouwen en andere bouwwerken ontwikkeld en gebruikt worden met respect voor mens en milieu. Duurzaam bouwen is meer dan alleen energiebesparing. Duurzame woningen en gebouwen zijn vaak gezonder voor bewoners en gebruikers. Ook zijn ze energiezuiniger en beter voor het milieu dan traditionele woningen. Duurzaam bouwen bespaart ook grondstoffen. Het gaat bij duurzaam bouwen niet alleen om energiebesparing in huizen en gebouwen, maar bijvoorbeeld ook om:

- Gebruik van duurzame materialen die rekening houden met het milieu en de gezondheid van bewoners en gebruikers;
- Een gezond binnenmilieu bijvoorbeeld door goede ventilatie om vocht, schimmel en ophoping van schadelijke stoffen te voorkomen; prettige en leefbare huizen, gebouwen, wijken en steden;
- Duurzaam slopen, om de materialen die vrijkomen bij de sloop opnieuw te kunnen gebruiken (hergebruik en recycling);
- Verantwoord watergebruik;
- Voorkomen dat grondstoffen voor bouwmaterialen uitgeput raken.

Voor de bouw van de woningen zullen in ieder geval de wettelijke duurzaamheidseisen worden toegepast.

## <span id="page-36-0"></span>**6. UITVOERBAARHEID**

## <span id="page-36-1"></span>**6.1 Economische uitvoerbaarheid**

In afdeling 6.4 van de Wro is bepaald dat de gemeente verplicht is bij het vaststellen van een planologische maatregel die mogelijkheden schept voor een bouwplan, zoals bepaald in het Besluit ruimtelijke ordening (Bro), maatregelen te nemen die verzekeren dat de kosten die gepaard gaan met de ontwikkeling van de locatie worden verhaald op de initiatiefnemer van het plan. Dit betekent dat er voor de gemeente een verplichting bestaat om de kosten, die gepaard gaan met een bouwplan, te verhalen op de initiatiefnemer middels een exploitatieplan of anterieure overeenkomst. De gemeente kan hiervan afzien indien:

- Het kostenverhaal anderszins is verzekerd;
- Het bepalen van een tijdvak of fasering niet noodzakelijk is; en
- Het stellen van eisen, regels of een uitwerking van regels aan werken en werkzaamheden met betrekking tot bouwrijp maken, aanleg van nutsvoorzieningen, inrichten van de openbare ruimte en uitvoerbaarheid niet noodzakelijk is.

Bij het voorgenomen initiatief is sprake van een bouwplan zoals bedoeld in artikel 6.2.1 van het Bro en geldt er dus een verplichting tot kostenverhaal. Het kostenverhaal is reeds geregeld op basis van in het verleden gemaakte afspraken in het kader van Ruimte voor Ruimte. Er wordt dan ook uitsluitend een planschadeovereenkomst afgesloten tussen de gemeente en de initiatiefnemer.

## <span id="page-36-2"></span>**6.2 Handhaving**

De gemeenten Horst aan de Maas en Venray hebben sinds 1 april 2005 via een gemeenschappelijke regeling hun handhavingscapaciteit gebundeld. Beleidsuitgangspunten voor toezicht en handhaving zijn vastgelegd in de Nota Integraal Handhavingsbeleid Horst aan de Maas en Venray (2012 - 2015). Het beleidsplan bevat naast visie, doelstellingen en prioriteiten ook de werkwijzen hoe met geconstateerde overtredingen wordt om gegaan en welke strategieën daarbij worden gevolgd. Ook wordt invulling gegeven aan de vele eisen die wet- en regelgeving aan de gemeentelijke taakuitvoering stelt.

De gemeenten Horst aan de Maas en Venray voeren hun handhavingstaken uit op basis van de volgende visie:

*De gemeenten Horst aan de Maas en Venray stellen een gezonde, veilige, leefbare en groene leefomgeving centraal. Handhaving is één van de middelen om de kwaliteit van wonen, leven en werken te behouden en te versterken. Het bestuur streeft naar een gestructureerd en integraal handhavingsbeleid waarbij preventief beleid voorop staat. De betrokkenheid en het eigen verantwoordelijkheidsbesef van de burgers, bedrijven en instellingen moeten daarbij worden vergroot. Als de preventieve inzet (informatievoorziening) niet werkt en het geschonken vertrouwen wordt beschaamd, volgt daadwerkelijke handhavend optreden. Zo krijgt iedereen de aanpak die hij/zij verdient.*

De uit deze visie voorvloeiende doelstellingen en beleidsuitgangspunten van het handhavingsbeleid zijn:

1. Appelleren aan de eigen verantwoordelijkheid.

- 2. Preventie gaat boven repressie.
- 3. Draagvlak creëren.
- 4. Klantgericht handelen.
- 5. Alleen noodzakelijke en handhaafbare kaders stellen.

Concreet betekent dit dat nadrukkelijk wordt ingezet op preventie. Leidend uitgangspunt is dat burgers, bedrijven en instellingen worden vertrouwd in een rechtmatige uitoefening van hun activiteiten. Er wordt daarbij van uitgegaan dat het maatschappelijk veld, met gerichte voorlichting en communicatie, verantwoordelijk kan worden gemaakt (en gehouden) voor de naleving van voor hen geldende wet- en regelgeving. Daarbij past een bewuste differentiatie van de handhavingsinzet. In een jaarlijks op te stellen handhavingsuitvoeringsprogramma (HUP) worden de prioriteiten vertaald naar actie. Het jaarlijkse HUP wordt vastgesteld door de colleges van burgemeester en wethouders van beide gemeenten en ter kennis gebracht van de gemeenteraden.

## <span id="page-37-0"></span>**6.3 Maatschappelijke uitvoerbaarheid**

#### **Overleg ex artikel 3.1.1.**

Bij de voorbereiding van een wijzigingsplan moeten burgemeester en wethouders overleg plegen met het waterschap, met andere gemeenten van wie de belangen bij het plan betrokken zijn, en met de betrokken rijks- en provinciale diensten. Van het vooroverleg kan worden afgezien indien de betrokken diensten aangeven dat overleg niet noodzakelijk is.

Bij het voorliggende initiatief zijn geen belangen van het Rijk, de provincie of het waterschap in het geding. Vooroverleg met deze instanties is dan ook niet noodzakelijk.

#### **Inspraak**

Voor dit wijzigingsplan wordt géén inspraakprocedure gevolgd. Het plan wordt direct als ontwerp ter inzage gelegd, waarbij voor eenieder de mogelijkheid bestaat een zienswijze op het plan in te dienen.

#### **Zienswijzenprocedure ontwerp wijzigingsplan**

Het ontwerp wijzigingsplan heeft overeenkomstig het bepaalde in artikel 3.8 Wro vanaf 5 maart 2020 zes weken ter inzage gelegen. In het kader van deze terinzagelegging zijn geen zienswijzen ingediend.

## <span id="page-39-0"></span>**7. JURIDISCHE TOELICHTING**

## <span id="page-39-1"></span>**7.1 Planstukken**

Het wijzigingsplan 'De Sondert te Sevenum' is vervat in een verbeelding, planregels en toelichting.

In dit hoofdstuk wordt een toelichting gegeven op de opzet en het gebruik van de verbeelding en planregels.

Dit wijzigingsplan is opgesteld conform de SVBP 2012 alsmede de Wet Ruimtelijke Ordening (Wro) en het Besluit ruimtelijke ordening (Bro). De regels voldoen tevens aan de Wet algemene bepalingen omgevingsrecht (Wabo).

## <span id="page-39-2"></span>**7.2 Toelichting op de verbeelding**

De analoge verbeelding is getekend op een bijgewerkte en digitale kadastrale ondergrond, schaal 1:1000, conform de Standaard Vergelijkbare Bestemmingsplannen 2012 (SVBP 2012).

De bestemming 'Wonen' is weergegeven. Binnen deze bestemming zijn bouwvlakken opgenomen, waarbinnen de nieuwe woningen mogen worden gerealiseerd.

## <span id="page-39-3"></span>**7.3 Toelichting op de regels**

#### <span id="page-39-4"></span>**7.3.1 Algemeen**

In dit hoofdstuk worden de bij het wijzigingsplan behorende planregels van een nadere toelichting voorzien. De planregels geven inhoud aan de op de verbeelding aangegeven bestemmingen. Deze zijn opgesteld op basis van de Wro, het rapport Standaard Vergelijkbare BestemmingsPlannen 2012 (SVBP 2012) en de Wet algemene bepalingen omgevingsrecht (Wabo), alsmede de gemeentelijke notitie 'Bestemmingsplannen van de gemeente Horst aan de Maas, uitgangspunten voor bureaus'.

De planregels geven aan waarvoor de gronden en opstallen al dan niet gebruikt mogen worden en wat en waar er gebouwd mag worden. Bij de opzet van de planregels is aangesloten bij de regels van het moederplan 'De Krouwel'. Overeenkomstig de wijzigingsvoorwaarden zijn de bouw- en gebruiksmogelijkheden van de bestemming 'Wonen' van het moederplan overgenomen in dit wijzigingsplan.

De bij dit plan behorende planregels zijn onderverdeeld in 4 hoofdstukken. Deze hoofdstukindeling is opgebouwd conform de richtlijnen uit de Standaard Vergelijkbare Bestemmingsplannen (SVBP 2012).

#### Inleidende regels

In dit hoofdstuk worden de in de regels gehanteerde begrippen nader verklaard, zodat interpretatieproblemen zoveel mogelijk worden voorkomen. Daarnaast wordt aangegeven op welke wijze bepaalde afmetingen dienen te worden gemeten.

#### Bestemmingsregels

In deze artikelen worden de op de verbeelding aangegeven bestemmingen omschreven en wordt bepaald op welke wijze de gronden en opstallen gebruikt mogen worden. Tevens worden per bestemming de bebouwingsmogelijkheden vermeld.

#### Algemene regels

Deze artikelen bevatten bepalingen die van toepassing zijn op meerdere bestemmingen, zodat het uit praktische overwegingen de voorkeur verdient deze in een afzonderlijke paragraaf onder te brengen.

#### Overgangs- en slotregels

Hier wordt omschreven welke gebouwen en gebruik vallen onder het overgangsrecht.

### <span id="page-40-0"></span>**7.3.2 Artikelsgewijze toelichting planregels**

Hiernavolgend worden de planregels artikelsgewijs van een nadere toelichting voorzien.

| Hoofdstuk         | regel                              | toelichting                                  |
|-------------------|------------------------------------|----------------------------------------------|
| Inleidende regels | 1.<br>Begrippen (Art. 1)           | De in de planregels gebezigde begrippen      |
|                   |                                    | worden hierin omschreven.                    |
|                   | 2.<br>Wijze van meten (Art. 2)     | Een omschrijving van de wijze waarop het     |
|                   |                                    | meten dient plaats te vinden.                |
| Bestemmingsre     | 3.<br>Wonen (Art. 3)               | Artikelen 3 bevat de hoofdbestemming.        |
| gels              |                                    | Deze is opgebouwd conform de richtlijnen     |
|                   |                                    | uit de SVBP 2012 en de Wet algemene          |
|                   |                                    | bepalingen omgevingsrecht, waarin een        |
|                   |                                    | vaste opzet voor de bestemmingsregels is     |
|                   |                                    | vastgelegd. De opzet voor het wijzigings     |
|                   |                                    | plan bestaat uit de volgende onderdelen:     |
|                   |                                    | Bestemmingsomschrijving                      |
|                   |                                    | Bouwregels                                   |
|                   |                                    | Nadere eisen                                 |
|                   |                                    | Afwijken van de bouwregels                   |
|                   |                                    | Specifieke gebruiksregels                    |
|                   |                                    | Afwijken van de gebruiksregels               |
|                   |                                    | Omgevingsvergunning voor het uitvoe          |
|                   |                                    | ren van een werk, geen bouwwerk              |
|                   |                                    | zijnde, of van werkzaamheden                 |
|                   |                                    | Omgevingsvergunning voor het slopen          |
|                   |                                    | van een bouwwerk                             |
|                   |                                    | Wijzigingsbevoegdheid                        |
| Algemene regels   | 4.<br>Anti-dubbeltelregel (Art. 4) | In de anti-dubbeltelregel (art. 4) is vastge |
|                   | 5.<br>Algemene bouwregels (Art.    | legd dat grond die eenmaal in aanmerking     |
|                   | 5)                                 | is genomen bij het toestaan van een          |
|                   | 6.<br>Algemene afwijkingsregels    | bouwplan waaraan uitvoering is gegeven       |
|                   | (Art. 6)                           | of alsnog kan worden gegeven, bij de be      |
|                   | 7.<br>Algemene wijzigingsregels    | oordeling van latere bouwplannen buiten      |
|                   | (Art. 7)                           | beschouwing blijft.                          |
|                   | 8.<br>Overige regels (art. 8)      |                                              |

|               |                               | In de algemene bouwregels (art. 5) zijn de    |
|---------------|-------------------------------|-----------------------------------------------|
|               |                               | regels omtrent ondergronds bouwen en          |
|               |                               | bestaande afstanden en andere maten op        |
|               |                               | genomen.                                      |
|               |                               | In de algemene afwijkingsregels (art. 6)      |
|               |                               | zijn algemene regels opgenomen voor ge        |
|               |                               | ringe afwijkingen.                            |
|               |                               | De algemene wijzigingsregels (art. 7) ge      |
|               |                               | ven burgemeester en wethouders de be          |
|               |                               | voegdheid om geringe wijzigingen in het       |
|               |                               | plan aan te brengen.                          |
|               |                               | In de overige regels (art. 8) zijn regels om  |
|               |                               | trent parkeren en laden en lossen opgeno      |
|               |                               | men.                                          |
| Overgangs- en | 9.<br>Overgangsrecht (Art. 9) | Artikel 9 bevat de overgangsbepalingen        |
| slotregels    | 10. Slotregel (Art. 10)       | met betrekking tot bebouwing respectieve      |
|               |                               | lijk het gebruik van gronden en bouwwer       |
|               |                               | ken.                                          |
|               |                               | De slotregel in artikel 10 geeft de titel van |
|               |                               | de planregels aan.                            |

## <span id="page-42-0"></span>**SEPARATE BIJLAGEN:**

- 1. K+ Adviesgroep, *Akoestisch onderzoek geluiduitstraling agrarisch bedrijf Raedts, Klassenweg 31/33 te Sevenum, gemeente Horst aan de Maas*, projectnummer M17 629.401.1, 2 juli 2018
- 2. BRO, *Aerius-berekening De Sondert Sevenum, Gemeente Horst aan de Maas,* projectnummer P01246, 26 november 2019

BRO heeft vestigingen in Boxtel | Amsterdam | Tegelen www.bro.nl