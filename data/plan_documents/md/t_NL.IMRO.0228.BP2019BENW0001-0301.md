# **TOELICHTING**

**bestemmingsplan 'Bennekom, Geerhoeve ong. en Bunthoeve 10'**

| 1. |       | INLEIDING  3                                              |  |
|----|-------|-----------------------------------------------------------|--|
|    | 1.1.  | AANLEIDING 3                                              |  |
|    | 1.2.  | LIGGING LOCATIE  3                                        |  |
|    | 1.3.  | GELDENDE BESTEMMINGSPLAN VERSUS NIEUWE BESTEMMINGSPLAN  5 |  |
|    | 1.4.  | PROCEDURE 6                                               |  |
|    | 1.5.  | LEESWIJZER 6                                              |  |
| 2. |       | PLANBESCHIJVING  6                                        |  |
|    |       |                                                           |  |
|    | 2.1.  | PLANMETHODIEK  6                                          |  |
|    | 2.2.  | BESCHRIJVING BESTAANDE SITUATIE 6                         |  |
|    | 2.3.  | BESCHRIJVING ONTWIKKELING  7                              |  |
| 3. |       | BELEIDS- EN WETGEVINGSKADER 9                             |  |
|    | 3.1.  | INLEIDING 9                                               |  |
|    | 3.2.  | RIJKSBELEID  9                                            |  |
|    | 3.3.  | PROVINCIAAL BELEID 11                                     |  |
|    | 3.4.  | GEMEENTELIJK BELEID 12                                    |  |
|    | 3.5.  | CONCLUSIE BELEID  15                                      |  |
| 4. |       | ONDERZOEK EN RANDVOORWAARDEN16                            |  |
|    | 4.1.  | BEDRIJVEN EN MILIEUZONERING 16                            |  |
|    | 4.2.  | BODEM 16                                                  |  |
|    | 4.3.  | CONVENTIONELE EXPLOSIEVEN (CE) 18                         |  |
|    | 4.4.  | WATER 18                                                  |  |
|    | 4.5.  | ECOLOGIE 19                                               |  |
|    | 4.6.  | CULTUURHISTORIE  21                                       |  |
|    | 4.7.  | ARCHEOLOGIE  23                                           |  |
|    | 4.8.  | VERKEER EN PARKEREN 25                                    |  |
|    | 4.9.  | GELUID (WET GELUIDHINDER / VERKEERSLAWAAI)  25            |  |
|    | 4.10. | LUCHTKWALITEIT  26                                        |  |
|    | 4.11. | EXTERNE VEILIGHEID  27                                    |  |
|    | 4.12. | (BRAND-)VEILIGHEID 28                                     |  |
|    | 4.13. | GROEN  28                                                 |  |
|    | 4.14. | HOOGSPANNINGSLIJNEN, KABELS EN LEIDINGEN 31               |  |
| 5. |       | ECONOMISCHE UITVOERBAARHEID 32                            |  |
|    | 5.1.  | ALGEMEEN  32                                              |  |
|    | 5.2.  | ECONOMISCHE UITVOERBAARHEID  32                           |  |
|    |       |                                                           |  |
| 6. |       | JURIDISCHE PLANBESCHRIJVING 33                            |  |
|    | 6.1.  | INLEIDING 33                                              |  |
|    | 6.2.  | PLANSYSTEMATIEK  33                                       |  |
|    | 6.3.  | BESTEMMINGSPLANREGELS 33                                  |  |
| 7. |       | INSPRAAK, VOOROVERLEG EN ZIENSWIJZEN37                    |  |
|    | 7.1.  | INSPRAAK & (VOOR)OVERLEG 37                               |  |
|    | 7.2.  | ZIENSWIJZEN 37                                            |  |
| 8. |       | HANDHAVING 38                                             |  |
|    | 8.1.  | ALGEMEEN  38                                              |  |
|    | 8.2.  | HANDHAVINGSPROCEDURE  38                                  |  |
|    |       |                                                           |  |
| 9. |       | BIJLAGEN 39                                               |  |

### <span id="page-2-0"></span>**1. Inleiding**

In dit hoofdstuk worden de aanleiding voor de toepassing van wijziging van het bestemmingsplan, het doel van het plan en de ligging van het plangebied aangegeven. Dit wordt geïllustreerd door middel van een luchtfoto (zie onderstaand figuur), waaruit de ligging van het plangebied blijkt.

**Luchtfoto ligging perceel**

#### <span id="page-2-1"></span>**1.1. Aanleiding**

Deze toelichting heeft betrekking op het verzoek dat is ingediend voor het realiseren van twee vrijstaande woningen. Eén woning wenst men te realiseren aan de Bunthoeve tussen huisnummer 8 en 12 en één woning aan de Geerhoeve tussen huisnummer 7 en 13 in Bennekom (kadastraal bekend als gemeente Bennekom, sectie C, nummer 2429 en 2431) .

Deze ontwikkeling past niet in het geldende bestemmingsplan Bennekom-West. Het perceel heeft weliswaar de bestemming Wonen maar er zijn geen bouwvlakken opgenomen.

#### <span id="page-2-2"></span>**1.2. Ligging locatie**

Het perceel aan de Bunthoeve tussen 8 en 12 en Geerhoeve tussen 7 en 13 Bennekom is gelegen in het noordwesten van de kern Bennekom.

**Ligging van de locatie binnen Bennekom**

Ten westen van de planlocatie is gelegen de Bunthoeve, ten noorden de Geerhoeve en de Emmenhoeve is gelegen aan de oostzijde. Ten zuiden van het plangebied bevindt zich de West Breukelderweg.

**Ligging van de locatie binnen de wijk**

#### <span id="page-4-0"></span>**1.3. Geldende bestemmingsplan versus nieuwe bestemmingsplan**

De betreffende locatie is gelegen binnen het geldende bestemmingsplan Bennekom-West (vastgesteld 28 juni 2012). In het bestemmingsplan heeft het betreffende perceel de bestemming Wonen zonder bouwvlakken. De gewenste woningen kunnen daarom niet worden gerealiseerd binnen het huidige bestemmingsplan.

**Verbeelding geldende bestemmingsplan Bennekom-West**

**Verbeelding nieuw bestemmingsplan 'Bennekom, Geerhoeve ong. en Bunthoeve 10'**

#### <span id="page-5-0"></span>**1.4. Procedure**

Het opstellen van een bestemmingsplan valt onder de Wet ruimtelijke ordening (verder Wro) met het bijbehorende Besluit ruimtelijke ordening (verder Bro). Bij de voorbereiding van een bestemmingsplan dient op grond van artikel 3.1.1 van het Bro verplicht vooroverleg gevoerd te worden met diverse overlegpartners.

De formele bestemmingsplanprocedure start met de ter inzage legging van het ontwerpbestemmingsplan gedurende 6 weken. Hierover zal worden gepubliceerd in Ede Stad, de Staatscourant en via www.officielebekendmakingen.nl. In die periode wordt een ieder in de gelegenheid gesteld om een zienswijze in te dienen op het plan. De gemeenteraad beoordeelt of de zienswijzen ontvankelijk zijn en of zij tot aanpassingen van het plan leiden. Vervolgens stelt de gemeenteraad het bestemmingsplan definitief vast.

#### <span id="page-5-1"></span>**1.5. Leeswijzer**

In hoofdstuk 1 wordt een inleiding op het plan gegeven. In hoofdstuk 2 wordt de gekozen planmethodiek beschreven, de bestaande situatie en de ontwikkeling. Hoofdstuk 3 geeft een beschrijving van het relevante rijks-, provinciale- en gemeentelijke beleid. In hoofdstuk 4 komen diverse aspecten aan de orde die een sturende of belemmerende werking kunnen hebben op functies of ontwikkelingen binnen het bestemmingsplangebied, zoals cultuurhistorie en archeologie, flora en fauna. Hoofdstuk 5 bevat de economische uitvoerbaarheid. Hoofdstuk 6 geeft de juridische regeling en in hoofdstuk 7 beschrijft de procedurele aspecten van het plan en hoe burgers en maatschappelijke organisaties bij de voorbereiding van het bestemmingsplan zijn betrokken. Tot slot wordt in hoofdstuk 8 aandacht besteed aan het aspect handhaving van het bestemmingsplan. Voor zover in deze toelichting naar onderzoeken wordt verwezen, zijn deze onderzoeken als bijlage bij de toelichting opgenomen.

### <span id="page-5-2"></span>**2. Planbeschijving**

#### <span id="page-5-3"></span>**2.1. Planmethodiek**

Het bestemmingsplan is opgebouwd uit een toelichting, planregels en een bijbehorende verbeelding. De planregels beschrijven wat maximaal toegestaan is op de voorliggende locatie. Op de verbeelding is af te lezen welke functie waar geografisch gesitueerd is. De planregels en de verbeelding zijn juridisch bindend, de toelichting is dat niet en is vooral verklarend voor de gemaakte keuzes in het plan.

Dit plan is een ontwikkelingsgericht bestemmingsplan. De functies in het plangebied zijn op het (digitale) kaartbeeld weergegeven, waarbij in de regeling is benoemd wat ter plaatse is toegestaan. Op deze wijze is de nieuwe functie van het plangebied planologisch verankerd. Het vastleggen geeft omwonenden en andere belanghebbenden inzicht in het maximaal toelaatbaar gebruik van het gebied.

Binnen de actualisering van de bestemmingsplannen in de gemeente Ede is er een uniforme systematiek van de wijze van bestemmen opgesteld. Deze systematiek is ook in dit bestemmingsplan toegepast.

### <span id="page-5-4"></span>**2.2. Beschrijving bestaande situatie**

Het perceel omvat een voormalige boerderij met kassen op het achtererf uit de jaren '40 van de vorige eeuw. De kassen zijn inmiddels gesloopt. De boerderij wordt nu gebruikt als woonhuis (West Breukelderweg 30). De oorspronkelijke kavel is inmiddels gesplitst in twee percelen: het zuidelijke deel met de boerderij en het noordelijke deel waar nu twee woningen mogelijk worden gemaakt. Het oorspronkelijke perceel heeft als geheel een woonbestemming die nog afgestemd is op de oude boerderij met een bijbehorend erf, zonder verdere bouwvlakken.

Het noordelijke deel heeft nu vooral een groen karakter met veel opgaand groen. Het groen op het perceel maakt geen deel uit van de groenstructuur van Bennekom. De meeste bomen lijken spontaan gegroeid, velen staan scheef of staan elkaar soms in de weg. Echter met het vele groen vormt het perceel wel een groene ruimte in de wijk.

#### *Historie*

De twee beoogde kavels liggen op een en hetzelfde perceel in het woongebied Breukereng aan de noordwestzijde van Bennekom. Voor dit gebied is in de jaren negentig van de vorige eeuw een stedenbouwkundig plan gemaakt. Het gehele perceel maakte deel uit van dit plan. In het stedenbouwkundig plan werden langs de Geerhoeve twee-onder-kapwoningen en vrijstaande woningen beoogd en vrijstaande

woningen aan een hof bij de Bunthoeve, als onderdeel van de afronding van de noordelijke rand en silhouet van het dorp. Op het betreffende perceel waren daarbij een dubbele of vrijstaande woning gedacht aan de Geerhoeve en aan de Bunthoeve was een vrijstaande woning gedacht als beëindiging van de hof. De Breukereng is gebouwd rond de eeuwwisseling. Ondanks de wens van de gemeente konden op deze locatie geen woningen worden gerealiseerd omdat het perceel geen eigendom was van de gemeente. Het perceel omvatte een boerderij en kassen op het achterterrein en is destijds als woonbestemming opgenomen middenin de nieuwe buurt.

#### *Omgeving*

Het perceel ligt temidden van de buurt Breukereng aan de noordzijde van Bennekom. Het ligt grotendeels ingeklemd tussen bestaande woonpercelen en aan twee zijden aan wegen. Aan de noordzijde grenst het perceel aan de Geerhoeve. Deze straat wordt gekenmerkt door vrijstaande en twee-onder-eenkapwoningen. Het perceel ligt precies op de overgang tussen twee-kappers van twee lagen met langskap en de vrijstaande woningen van 1 laag met een dwarskap. Alleen de zuidzijde van dit deel van de Geerhoeve is bebouwd en vormt daarmee de dorpsrand van Bennekom. Het gebied ten noorden van de Geerhoeve maakt deel uit van landschapspark Keekerland.

Aan de zuidzijde grenst het perceel aan de Bunthoeve. De Bunthoeve vormt een woonhof met vrijstaande woningen van een laag met kap. De locatie bepaalt het beeld van de beëindiging van de hof. Zowel de woningen aan de Bunthoeve als langs de Geerhoeve kennen een eenheid danwel duidelijke samenhang in vormgeving en architectuur.

#### <span id="page-6-0"></span>**2.3. Beschrijving ontwikkeling**

**Opzet nieuwe situatie in het plangebied**

Het plan bestaat uit de ontwikkeling van twee woningen: een vrijstaande woning aan de Geerhoeve en een vrijstaande woning aan de Bunthoeve. Met de ontwikkeling van de twee woningen wordt aangesloten bij het oorspronkelijke stedenbouwkundige plan voor de Breukereng.

Een belangrijk uitgangspunt voor de ontwikkeling is behoud van het groene karakter van het perceel. Bestaande bomen met een goede gezondheid worden daarbij zoveel mogelijk ingepast.

De woning aan de Geerhoeve ligt in de bestaande rooilijn van de Geerhoeve. De situering van het bouwvlak is afgestemd op de te behouden bomen. Het pand bestaat uit een laag met een dwarskap en sluit daarmee aan bij de opbouw van de vrijstaande woningen aan de Geerhoeve. De woning(en) voegt zich in bouwmassa, architectuur, dakvorm, kleur- en materiaalgebruik en detaillering naar de karakteristiek van de omliggende woningen aan de Geerhoeve.

De woning aan de Bunthoeve ligt op de kop van de bestaande woonhof. De situering van deze woning is enerzijds afgestemd op de zichtbaarheid van het pand als beëindiging van de woonhof. Anderzijds is het bouwvlak zo goed mogelijk ingepast tussen de waardevolle eiken op het perceel. Daarnaast is het wenselijk om voldoende afstand te bewaren tot de erfgrens aan de zuidzijde. De woning staat daardoor niet in het midden danwel symmetrisch ten opzichte van de Bunthoeve, maar ligt iets noordelijker. De woning bestaat uit 1 laag met kap, met de nokrichting in het verlengde van de Bunthoeve. De woning wordt vormgegeven als representatieve beëindiging van de hof. De vormgeving en architectuur van het pand worden afgestemd op de woningen aan de Bunthoeve. Bouwvolume, massa, architectuur, dakvorm, kleur- en materiaalgebruik dienen bij te dragen aan de stedenbouwkundige en architectonische eenheid van de hof.

De buitenruimte wordt zo min mogelijk verhard. Bij beide woningen wordt op eigen perceel voorzien in twee parkeerplaatsen. De erfscheidingen op het perceel bestaan uit hagen. Tussen de woningen wordt een 4 meter brede houtsingel gerealiseerd.

#### *Groen*

Om het groene karakter van de kavel zoveel mogelijk te behouden is een landschappelijk inpassingsplan opgesteld. De aanwezige boomopslag is hiervoor geïnventariseerd en beoordeeld. Hierbij is gekeken naar de conditie van de bomen en naar de mogelijke inpasbaarheid bij de ontwikkeling van twee woningen. De meeste bomen staan aan de randen van het plangebied. Met name bij de woning aan de Bunthoeve is gezocht naar een zo optimaal mogelijke afstemming tussen te behouden bomen en een nieuwe woning, waarbij zo weinig mogelijk bomen met een goede gezondheid gekapt hoeven te worden.

De volgende bomen blijven behouden in het plan; 3 berken en 6 inlandse eiken. Er worden twee nieuwe inheemse bomen aangeplant. De erfgrens tussen beide woningen wordt gevormd door een aan te planten 4 meter brede houtsingel met inheemse soorten. De bestaande groene afscheiding rondom het perceel wordt aangevuld met een nieuwe beukenhaag langs de Geerhoeve. Per woning worden er twee parkeerplekken op eigen terrein gerealiseerd.

Het landschappelijke inpassingsplan is opgenomen als voorwaardelijke verplichting, zodat het beplantingsplan in het plangebied conform bovenstaande omschrijving gerealiseerd wordt.

### <span id="page-8-0"></span>**3. Beleids- en wetgevingskader**

#### <span id="page-8-1"></span>**3.1. Inleiding**

In dit hoofdstuk wordt getoetst of de beoogde ontwikkeling past binnen de geldende beleidskaders van het rijk, provincie Gelderland en de gemeente Ede.

#### <span id="page-8-2"></span>**3.2. Rijksbeleid**

#### **3.2.1. STRUCTUURVISIE INFRASTRUCTUUR EN RUIMTE**

Het Rijk heeft in maart 2012 haar beleid uit de Nota Ruimte geactualiseerd door de structuurvisie Infrastructuur en Ruimte vast te stellen, met het motto 'Nederland concurrerend, bereikbaar, leefbaar & veilig'. Het Rijk streeft hiermee naar een aanpak die ruimte geeft aan regionaal maatwerk, de gebruiker voorop zet, investeringen scherp prioriteert en ruimtelijke ontwikkelingen en infrastructuur met elkaar verbindt. De structuurvisie Infrastructuur en Ruimte geeft een nieuw, integraal kader voor het ruimtelijk- en mobiliteitsbeleid op rijksniveau en is de 'kapstok' voor bestaand en nieuw rijksbeleid met ruimtelijke consequenties. Het Rijk kiest voor een selectieve inzet van rijksbeleid op slechts 13 nationale belangen en laat meer over aan gemeenten en provincies.

#### Doelen

In de structuurvisie Infrastructuur en Ruimte formuleert het Rijk drie hoofddoelen om Nederland concurrerend, bereikbaar, leefbaar & veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijkeconomische structuur van Nederland.
- Het verbeteren, in stand houden en ruimtelijk zekerstellen van de bereikbaarheid waarbij de gebruiker voorop staat.
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

De verantwoordelijkheid voor de afstemming tussen verstedelijking en groene ruimte op regionale schaal laat het Rijk over aan de provincies. Daartoe schaft het Rijk het landschapsbeleid af en beperkt het rijksregimes in het natuurdomein.

Voor een goed werkende woningmarkt blijft het Rijk de rijksdoelstellingen voor heel Nederland benoemen: de zorg voor voldoende omvang, kwaliteit en differentiatie van de woningvoorraad. De programmering van verstedelijking wordt overgelaten aan provincies en (samenwerkende) gemeenten. Samenwerkende gemeenten zorgen voor de (boven)lokale afstemming van woningbouwprogrammering, binnen de provinciale kaders, en uitvoering van de woningbouwprogramma's. Waar samenwerking tussen gemeenten uitblijft, stimuleren provincies actief dat de samenwerking alsnog tot stand komt.

Vertrouwen in medeoverheden is de basis voor het bepalen van verantwoordelijkheden, regelgeving en rijksbetrokkenheid. Door hun regionale kennis en onderlinge samenwerkingsverbanden zijn gemeenten en provincies in staat om de opgaven integraal, doeltreffend en met kwaliteit aan te pakken. Provincies, gemeenten en waterschappen hebben voldoende instrumenten in handen om deze taken uit te voeren. De overgang naar de nieuwe rol- en taakverdeling zal het Rijk begeleiden.

De gemeente is de overheid die het dichtst bij de burger staat en zorg draagt voor een veilige en leefbare woon- en werkomgeving. In het ruimtelijk domein gaat het om de ruimtelijke ontwikkeling van stad en platteland in brede zin, waarbij onder meer belangen ten aanzien van mobiliteit, milieu, natuur, water, economie en wonen worden afgewogen.

Uit bovenstaande beschrijving blijkt dat deze rijksstructuurvisie op zodanig abstract niveau is, dat in ieder geval voor het plan(gebied) geen concrete doelstellingen vanuit rijksniveau worden opgelegd.

#### **3.2.2. BESLUIT ALGEMENE REGELS RUIMTELIJKE ORDENING (DECEMBER 2011)**

Het rijksbeleid is nader vastgelegd in het Besluit algemene regels ruimtelijke ordening (Barro) dat op 30

december 2011 in werking is getreden. Dit besluit bevat de juridische kaders voor onder meer het bundelen van verstedelijking, de rijksbufferzones, nationale landschappen, de ecologische hoofdstructuur, de kust, grote rivieren, militaire terreinen, de mainportontwikkeling van Rotterdam en de Waddenzee. Met dit besluit maakt het Rijk proactief duidelijk waar provinciale verordeningen en gemeentelijke bestemmingsplannen aan moeten voldoen. Uit de regels en kaarten behorende bij het besluit kan worden afgeleid welke aspecten relevant zijn voor het ruimtelijke besluit. Voor het plangebied gelden geen bepalingen waarmee rekening hoeft te worden gehouden bij het mogelijk maken van de beoogde woningbouwlocatie.

#### **3.2.3. LADDER VOOR DUURZAME VERSTEDELIJKING**

Tevens is in de Structuurvisie de 'ladder voor duurzame verstedelijking' geïntroduceerd. Het doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Het Rijk wil met de introductie van de ladder vraaggerichte programmering bevorderen. De ladder beoogt een zorgvuldige en transparante besluitvorming bij alle ruimtelijke en infrastructurele besluiten. De ladder is als procesvereiste opgenomen in het Besluit ruimtelijke ordening (Bro). Bij iedere stedelijke ontwikkeling, zoals bedrijventerreinen, detailhandel of woningbouwlocaties, moet verantwoord worden dat deze in een actuele regionale vraag voorziet. Deze ladder is in oktober 2012 ingevoerd en leidde vanaf die datum tot veel jurisprudentie. Daarom is op 1 juli 2017 een nieuwe vereenvoudigde regeling met betrekking tot de ladder voor duurzame ontwikkeling in werking getreden. Op grond van artikel 3.1.6 lid 2 Bro moet de toelichting bij een bestemmingsplan, dat een nieuwe stedelijke ontwikkeling mogelijk maakt, een beschrijving bevatten van de behoefte aan die ontwikkeling en indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien.

#### *Overweging*

Het plan voorziet in de bouw van twee vrijstaande woningen. Als sprake is van een kleinschalige ontwikkeling, dan wordt een uitzondering gemaakt op het begrip nieuwe stedelijke ontwikkeling en is de ladder voor duurzame verstedelijking dus niet van toepassing. Eerder is bepaald dat bij de ontwikkeling van maximaal elf woningen geen sprake is van een nieuwe stedelijke ontwikkeling en dat er geen toepassing hoeft te worden gegeven aan artikel 3.1.6 lid 2 Bro1 .

Mocht de grens tussen het al dan niet vallen onder de ladder van duurzame verstedelijking bij elf woningen liggen, dan is er voldoende grondslag om tot een positieve ladderonderbouwing te komen. Er is sprake van een toename van woningbouw die opgenomen is in het gemeentelijke woningbouwprogramma/ Integrale Portefeuillemanagement Woningbouw (IPW) en de regionale woningbouwafspraken die begin 2018 in de Regionale Woonagenda 2.0 zijn vastgelegd. De ontwikkeling past tevens bij diverse (kwalitatieve) uitgangspunten van de Woonvisie Ede 2030.

Dit leidt tot de conclusie dat de ontwikkeling in lijn is met de uitgangspunten van de landelijke en provinciale laddertoets. De behoefte aan de gekozen vorm van woningbouw is aanwezig.

#### **3.2.4. BESLUIT RUIMTELIJKE ORDENING**

Met ingang van 1 januari 2012 is het gewijzigde Besluit ruimtelijke ordening (Bro) in werking getreden. De wijziging houdt in dat bij het opstellen van een bestemmingsplan de gemeente handelt conform artikel 3.1.6, tweede lid, onder a. Door een wijziging van dit artikel dienen cultuurhistorische waarden uitdrukkelijk te worden meegewogen bij het vaststellen van bestemmingsplannen. Dat betekent dat gemeenten een analyse moeten verrichten van de cultuurhistorische waarden, in een bestemmingsplangebied moeten aangeven welke conclusies ze daar aan verbinden en op welke wijze ze deze waarden borgen. Voor enkele specifieke belangen, zoals archeologie, was in het Bro al voorgeschreven dat in de toelichting bij het bestemmingsplan dient te worden aangegeven op welke wijze met deze belangen is omgegaan. Deze wijze van borging via het systeem van de ruimtelijke ordening bestond in het Bro nog niet voor cultuurhistorische waarden in het algemeen.

<sup>1</sup> Raad van State, 16 september 2015, 201501297/1/R4

#### **3.2.5. WATER**

#### Waterwet (Ww)

Op grond van de artikelen 3.5 en 3.6 van de Waterwet dragen de gemeenteraad en het college van B&W zorg voor:

- De inzameling van het afvloeiende hemelwater, voor zover de perceeleigenaar dit water zelf niet kan verwerken (art. 3.5 lid 1).
- Verwerking van het ingezamelde hemelwater (art. 3.5 lid 2).
- Het treffen van maatregelen voor het openbaar gemeentelijk gebied ter voorkoming van structureel nadelige gevolgen van de grondwaterstand (art. 3.6 lid 1).

Op grond van artikel 10.33 Wet milieubeheer hebben Gemeenten de zorgplicht ten aanzien van de inzameling en het transport van stedelijk afvalwater, dat vrijkomt bij de binnen het grondgebied van de gemeente gelegen percelen.

#### <span id="page-10-0"></span>**3.3. Provinciaal beleid**

#### **3.3.1. OMGEVINGSVISIE GAAF GELDERLAND**

De Omgevingsvisie Gaaf Gelderland is door Provinciale Staten vastgesteld op 19 december 2018. De Omgevingsvisie Gaaf Gelderland is op 1 maart 2019 in werking getreden.

Deze Omgevingsvisie gaat over 'Gaaf Gelderland'. 'Gaaf' is een woord met twee betekenissen. 'Gaaf' betekent 'mooi' en gaat over wat – historisch en landschappelijk gezien - heel en mooi en ongeschonden is. Het beschermen waard! Maar 'Gaaf' verwijst ook naar dat wat 'cool' en nieuw en vernieuwend is; aantrekkelijk voor nieuwe generaties. Het ontwikkelen waard! Beide kanten zijn van toepassing op Gelderland en onlosmakelijk verbonden met de Gelderlanders. Beide aspecten zijn dan ook opgenomen in onze Gelderse Omgevingsvisie.

Een gezond, veilig, schoon en welvarend Gelderland staat daarbij centraal. Dat is het streven. Dat is waar de provincie Gelderland aan wil werken. Dit doet de provincie door bij de uitoefening van haar taken de focus te leggen op een duurzaam, verbonden en economisch krachtig Gelderland. Met behulp van [zeven](http://magazine.gelderland.nl/omgevingsvisie-gaaf-gelderland#!/onze-focus-verder-verdiepen)  [ambities](http://magazine.gelderland.nl/omgevingsvisie-gaaf-gelderland#!/onze-focus-verder-verdiepen) – op het terrein van energietransitie, klimaatadaptatie, circulaire economie, biodiversiteit, bereikbaarheid, economisch vestigingsklimaat en op het woon- en leefklimaat – geeft de provincie hier richting aan. En door vier 'spelregels' of ['Doe-principes'](http://magazine.gelderland.nl/omgevingsvisie-gaaf-gelderland#!/een-visie-met-werking) – DOEN, LATEN, ZELF en SAMEN – geeft de provincie hier werking aan.

Aanvullend wordt in de bijlage van de Omgevingsvisie Gaaf Gelderland een vijftal wettelijk verplichte planfiguren voor het provinciaal beleid voor de leefomgeving beschreven. Dit gaat over planfiguren voor ruimte, natuur, water, milieu en verkeer en vervoer. Deze thema's waren sinds 2014 integraal onderdeel van de Omgevingsvisie, maar zijn met de nieuwe Omgevingsvisie Gaaf Gelderland naar de bijlage verplaatst. Deze beleidswaarden worden door de provincie gecontinueerd. Dit gaat om de aanwijzing van functies van regionale oppervlaktewateren, van gebieden waar milieukwaliteit bijzondere bescherming behoeft, van Natura-2000 gebieden en van bijzondere natuurgebieden. Andere kaarten en functiebeschrijvingen uit de visie 2014 hebben een uitvoerend of informerend karakter en worden daarom overgeheveld naar programma's of andere beleidsdocumenten.

Voor het onderhavige bestemmingsplan wordt vastgesteld dat het plangebied is gelegen binnen de themakaarten 'windenergie aandachtsgebied'. Dit is echter geen beperking voor de planontwikkeling. Het voorliggende bestemmingsplan 'Bennekom, Geerhoeve ong. en Bunthoeve 10' past binnen beleidskaders van de Omgevingsvisie Gaaf Gelderland.

#### **3.3.2. OMGEVINGSVERORDENING**

Met een omgevingsverordening stelt de provincie regels aan bestemmingsplannen van gemeenten. Provinciale Staten van Gelderland hebben op 24 september 2014 de Omgevingsverordening Gelderland vastgesteld. Op 19 december 2018 zijn de meest recente wijzigingen in de Omgevingsverordening vastgesteld. Deze wijzigingen zijn op 1 maart 2019 in werking getreden.

De provincie beschikt over een palet van instrumenten waarmee zij haar ambities realiseert. De Omgevingsverordening is er een van. De verordening voorziet ten opzichte van de Omgevingsvisie niet in nieuw beleid en is daarmee dus beleidsneutraal. De inzet van de verordening als juridisch instrument om de doorwerking van het provinciaal beleid af te dwingen is beperkt tot die onderdelen van het beleid waarvoor de inzet van algemene regels noodzakelijk is om provinciale belangen veilig te stellen of om uitvoering te geven aan wettelijke verplichtingen.

De Omgevingsverordening richt zich net zo breed als de Omgevingsvisie op de fysieke leefomgeving in de Provincie Gelderland. Dit betekent dat vrijwel alle regels die betrekking hebben op de fysieke leefomgeving opgenomen zijn in de Omgevingsverordening. Het gaat hierbij om regels op het gebied van ruimtelijke ordening, milieu, water, verkeer en bodem. De verwachting is dat de omgevingsverordening op termijn alle regels zal gaan bevatten die betrekking hebben op de fysieke leefomgeving.

In de Omgevingsverordening zijn bepalingen opgenomen inzake de realisatie van nieuwe woningen. In artikel 2.2 is bepaald dat een bestemmingsplan alleen nieuwe woningen mogelijk mag maken als die ontwikkeling past binnen een door Gedeputeerde Staten vastgestelde regionale woonagenda. Zoals in paragraaf 3.2.3. van deze toelichting is beschreven, past het voorliggende plan binnen de regionale woningbouwafspraken en wordt voldaan aan de ladder van duurzame verstedelijking.

#### **3.3.3. REGIONALE WOONAGENDA 2.0/ WONINGBOUWAFSPRAKEN REGIO FOOD VALLEY**

De provincie Gelderland maakt met haar regio's kwantitatieve en kwalitatieve woningbouwafspraken op basis van bevolkingsprognoses, inschatting van marktkansen en feitelijke realisaties in de afgelopen jaren. Deze afspraken zijn opgenomen in de Regionale Woonagenda 2.0 die begin 2018 is vastgesteld en voor de periode 2018 - 2021 geldt. In deze agenda zijn naast een set kwalitatieve afspraken en uit te werken thema's ook afspraken gemaakt over de te realiseren aantallen woningen per gemeente. Voor Ede is een bandbreedte opgenomen voor de periode 2017 - 2027 van circa 4500 - 5500 woningen. Daarbovenop is nog een extra woningbehoefte berekend voor de Regio Food Valley van ruim 800 woningen voor de overloop vanuit de Utrechtse regio. Een belangrijk deel hiervan komt voor rekening van de gemeente Ede.

#### <span id="page-11-0"></span>**3.4. Gemeentelijk beleid**

#### **3.4.1. STRUCTUURVISIE BENNEKOM 2030**

Op 6 juli 2017 is de structuurvisie Bennekom 2030 vastgesteld. De structuurvisie zet in op het verstevigen van de ruimtelijke karakteristiek van het dorp. Uitgangspunt daarbij is onder andere dat er terughoudend wordt omgegaan met nieuwbouw op incidentele percelen, die nog als open plekken bewaard zijn gebleven om zo het groene karakter van het dorp te behouden. De structuurvisie richt zich hierbij echter in hoofdzaak op het oostelijke deel van Bennekom. De betreffende locatie ligt in het westelijke deel van Bennekom, waarbij de locatie zelf ook niet is aangeduid als te behouden open plek.

Uit stedenbouwkundig oogpunt sluit het invullen van deze locatie juist op logische wijze aan bij het oorspronkelijke stedenbouwkundig plan voor de Breukereng. Op de betreffende locatie waren in het plan al twee woningen voorzien. Echter vanwege het particuliere eigendom konden deze woningen destijds niet worden meegenomen in de verdere uitvoering van het plan. Wel kreeg de grond alvast een woonbestemming. De locatie was dan ook niet bedoeld als waardevolle open plek. Met de invulling van deze locatie wordt het oorspronkelijke stedenbouwkundige plan uit 1996 alsnog voltooid.

Tegelijkertijd geeft de structuurvisie aan dat er meer woningen nodig zijn in Bennekom. De ambitie daarbij is om de kwaliteit van het aanbod en de gemengde sociale structuur te vergroten. Een voorwaarde voor zowel in- als uitbreiding is het aantonen van de behoefte door middel van kwantitatief en kwalitatief onderzoek. Dit aspect is nader onderbouwd in paragraaf 3.2.3. en 3.4.8.

Het voorliggende plan voldoet aan de kaders zoals opgenomen in deze structuurvisie.

#### **3.4.2. WELSTANDNOTA**

Voor het gebied is de welstandsnota 2013 van kracht. Binnen de algemene criteria is aangegeven dat de functie bepalend is voor de vormgeving. In de welstandsnota ligt de locatie binnen de categorie

"Uitbreidingen thematisch-conceptueel". De waarde van deze buurten ligt in de hechte relatie met de omgeving. Er is een duidelijke en herkenbare bouwstijl die consequent is toegepast, maar ruimte biedt voor variatie binnen het thema. Het perceel ligt binnen de buurt Breukereng. Voor dit gebied geldt een bijzonder welstandsniveau en aanvullende criteria.

Bij het beoordelen van de aanvraag om omgevingsvergunning beoordeelt de Commissie Ruimtelijke Kwaliteit of het plan aan de welstandsnota voldoet.

#### **3.4.3. PARKEERBELEIDSPLAN**

De gemeente Ede kent parkeerbeleid met eigen parkeernormering (Nota parkeernormering). Eén van de uitgangspunten van het parkeerbeleid is dat bij nieuw- en verbouwprojecten de eis gesteld wordt dat de hoeveelheid parkeerplaatsen die extra nodig is voor het betreffende project binnen het plangebied wordt gerealiseerd. De openbare ruimte wordt dan niet belast met een toegenomen parkeerdruk. Om te kunnen bepalen hoeveel parkeerplaatsen nodig zijn bij een nieuw- of verbouwproject (parkeernorm) vindt een toetsing plaats op grond van de genoemde parkeernormen in de vastgestelde Nota Parkeernormering.

#### **3.4.4. GEMEENTELIJK BELEID VERKEERS- EN VERVOERSPLAN**

De hoofdlijnen van het verkeers – en vervoersbeleid binnen de gemeente Ede staan beschreven in het Gemeentelijk Verkeer en Vervoer Plan (hierna GVVP), in 2014. Het GVVP geeft de kaders aan waarbinnen:

- ruimtelijke ontwikkelingen worden getoetst;
- verkeersprojecten worden gedefinieerd en geprioriteerd;
- verkeersbeleid in de dagelijkse praktijk wordt uitgevoerd.

In het GVVP is onder meer de wegencategorisering en de fietsstructuur vastgelegd. In de wegencategorisering worden voor dit bestemmingsplan gebiedsontsluitingswegen en erftoegangswegen onderscheiden.

In de fietsstructuur zijn de utilitaire en recreatieve fietsroutes aangewezen. Deze routes dienen te voldoen aan vier eisen van fietsvriendelijkheid, namelijk: directheid, veiligheid, comfort en samenhang.

#### **3.4.5. WATERBELEID**

Het gemeentelijke beleid qua water staat beschreven in het Gemeentelijk Rioleringsplan (GRP) 2018 - 2022, Verbindend water. Dit plan is een gezamenlijk product van Gemeente Ede en Waterschap Vallei en Veluwe. De belangrijkste gidsprincipes voor de omgang met water, die in het Gemeentelijk rioleringsplan worden beschreven zijn:

- We streven naar een duurzame en gezonde stad
- We blijven gebruikt water hygiënisch verantwoord verwerken
- We houden schoon water schoon
- We hanteren de trits 'vasthouden, bergen en dan pas afvoeren van regenwater'
- We gebruiken regenwater waar het valt
- We benutten de inrichting van de openbare ruimte
- We gebruiken water om de herkenbaarheid van woonmilieus te versterken

#### *Hemelwaterbeleid*

In het Bouwbesluit 2012 is in artikel 6.18 aangegeven dat de perceelseigenaar de eerste

verantwoordelijkheid heeft voor de opvang van hemelwater. De gemeente heeft hier eisen aan gesteld in het hemelwaterbeleid. In het document Hemel- en grondwaterbeleid, uitwerking van het GRP 2018-2022 d.d. 20 augustus 2019 zijn de doelstellingen ten aanzien van hemelwater uit gemeentelijk rioleringsplan operationeel uitgewerkt. Afkoppeling van daken gebeurt bij voorkeur via zichtbare afvoer en infiltratie en wel om de volgende reden.

- foutieve afkoppeling zichtbaar (voorkoming bodemvervuiling)
- bewustwording burger
- verbeteren kwaliteit leefomgeving

#### *Grondwatervisie*

Ook voor grondwater is het beleid uit het GRP operationeel uitgewerkt in het document 'Hemel- en grondwaterbeleid' d.d. 20 augustus 2019. De grondwaterstand kan van nature langs de Veluweflank enorm fluctueren. Bovendien verwacht de provincie Gelderland in deze zogenaamde 'grondwaterfluctuatiezone' in de toekomst ten gevolge van klimaatverandering een extra stijging van de grondwaterstand.

Met de grondwatervisie streeft de gemeente Ede naar balans in haar stedelijke grondwatersystemen, waarbij enerzijds grondwateroverlast wordt voorkomen en anderzijds wordt gezorgd dat zo min mogelijk grondwater van hoge kwaliteit wordt afgevoerd.

Het bouw- en inrichtingsplan wordt getoetst aan het gemeentelijk beleid inzake water(afvoer).

#### **3.4.6. HANDBOEK GROENSTRUCTUUR & GROENBELEID EDE**

Op 20 november 2003 heeft de gemeenteraad voor alle kernen van de gemeente een beleidsplan over groenstructuren vastgesteld. Het gemeentelijk beleid is gericht op het behouden van het structureel groen en de structurerende beplanting. Dit is in kaart gebracht in het groenstructuurplan. Een deel van het openbare groen is dusdanig van karakter of omvang, dat het als structureel groen is aan te merken. Het gaat hier bijvoorbeeld om parken en plantsoenen.

In het plan is een visie vastgelegd voor de kernen. De kern Bennekom ligt in twee zones, namelijk: de overgangszone aan de westzijde en het bos en bosrandzone (Veluwe) aan de oostzijde. Centraal voor Bennekom staat het versterken van deze zones in de beleving van de groenstructuur. Het versterken van de verschillende landschappelijke karakters en versterken van de groenvoorzieningen.

#### **3.4.7. DUURZAAMHEID EN ENERGIE**

De gemeente Ede hecht veel waarde aan duurzaamheid. Om te zorgen dat we kunnen blijven wonen in een schone, groene en gezonde leefomgeving. Duurzaamheid betekent bij de ontwikkeling van een nieuwe woonlocatie onder andere dat voldaan moet worden aan wettelijke milieueisen, op het gebied van bijvoorbeeld bodem, lucht en geluid. Daarnaast betekent duurzaamheid aandacht voor water (o.a. waterberging, met het oog op de voortgaande klimaatverandering) en voor inrichting van de openbare ruimte (materiaalgebruik, verharding, groen, verlichting). Tot slot zijn circulariteit en energie speerpunten als het gaat om duurzaamheid.

De gemeente hanteert sinds enkele jaren voor nieuwbouwlocaties geen bovenwettelijke energieprestatieeisen meer. Dit heeft te maken met de aanscherping van de wettelijke EPC (EnergiePrestatieCoëfficiënt) in het (rijks-)Bouwbesluit (meest recent per 1 januari 2015). In 2020 vindt verdere aanscherping plaats: woningen moeten dan (bijna) energieneutraal worden gebouwd. Daarnaast geldt voor alle nieuwbouw dat de toegepaste (bouw)materialen moeten voldoen aan de MPG-eis (Milieu Prestatie Garantie). Omdat de Energieprestatiegarantie (EPG) steeds lager wordt, wordt de MPG van een gebouw steeds belangrijker als maat voor de duurzaamheid.

Burgemeester en wethouders hebben in juli 2017 besloten dat nieuwe woningen in de gemeente in principe niet meer op het aardgasnet zullen worden aangesloten. De gemeente Ede wil voorbereid zijn op de toekomst. Wereldwijd en ook in ons land is afgesproken dat er op termijn geen toekomst meer is voor fossiele energie, zoals aardgas. Verbranding van aardgas draagt namelijk bij aan de opwarming van de aarde. Bovendien raakt ons Nederlandse aardgas op en leidt onze gaswinning tot aardbevingsschade in Groningen. Uiterlijk in 2050 willen we alle woningen in ons land van het aardgasnet hebben losgekoppeld. Daarom wil de gemeente nu geen nieuwe woningen meer (laten) bouwen met aardgas.. Woningen worden gebouwd voor een periode van minimaal 80 jaar. Daarom kiezen we nu voor een energiesysteem in de woning dat toekomstbestendig is. De keuze ten aanzien van het duurzame energiesysteem laat de gemeente over aan de partijen die gaan bouwen. Aardgasloos bouwen is met ingang van 1 juli 2018 wettelijk verplicht (Wet Voortgang Energietransitie (VET)). De nieuwe wet heeft tot gevolg dat er geen omgevingsvergunningen meer worden afgegeven voor nieuwbouw die aangesloten wordt op een aardgasnet. Tenzij burgemeester en wethouders voor een gebied bepalen dat daar het verbod op aardgas niet geldt. Een dergelijke aanwijzing mag alleen gebeuren op grond van zwaarwegende maatschappelijke belangen. Het college van burgemeester en wethouders van gemeente Ede heeft echter besloten niet op voorhand gebruik te maken van de mogelijkheid om gebieden uit te sluiten van het verbod op aardgas. Naast wettelijke eisen en gemeentelijk beleid stimuleert de gemeente om verdergaande reductie van de energiebehoefte, terugdringen van het gebruik van fossiele brandstoffen en de inzet van duurzame energie in bouwplannen op te nemen. De gemeente Ede zet voor de periode 2018-2022 in op een verdrievoudiging

van het aantal zonnepanelen op daken binnen de gemeente. Inwoners en bedrijven zullen een belangrijke bijdrage aan deze opgave gaan leveren. Vandaar dat wij bij nieuwbouw vragen hier op in te spelen door:

- positionering van het gebouw ten opzichte van de zon;
- dakconstructie voldoende sterk te maken voor plaatsen van zonnepanelen / zonneboilers;
- integratie van zonnepanelen in de daken in het ontwerp mee te nemen;
- plaatsen van zonnepanelen / zonnecollectoren op het dak als integratie niet mogelijk / gewenst is.

#### **3.4.8. WOONVISIE**

In december 2015 is de Woonvisie Ede 2030 vastgesteld. De Woonvisie benoemt de ambities voor het wonen in de gemeente Ede tot 2030. De ambities zijn uitgewerkt in een achttal sporen. Uitgangspunt is het minimaal realiseren van het woningbouwprogramma dat past bij de groeiprognoses in bevolking en huishoudens.

De Woonvisie benoemt de volgende sporen:

- 1. Groeien met Kwaliteit
- 2. Balans bestaand nieuwbouwprogramma en nieuwe binnenstedelijke en -dorpse locaties
- 3. Betaalbare woningvoorraad
- 4. Gevarieerde opbouw wijken en dorpen
- 5. Duurzame en levensloopbestendige woningvoorraad
- 6. Wonen met een hoog voorzieningenniveau
- 7. Wonen in het groen
- 8. Wonen in Food Valley

De twee vrijstaande woningen zijn opgenomen in het gemeentelijk woningbouwprogramma/ Integraal Portefeuillemanagement Woningbouw (IPW). In het IPW zijn de woningbouwprojecten opgenomen die gaan voorzien in de berekende aantallen (inclusief fasering en voorgenomen typologieën). Het gemeentelijk woningbouwprogramma maakt op haar beurt weer onderdeel uit van de Regionale Woonagenda 2.0 (vastgesteld begin 2018) waarin de regionale woningbouwafspraken zijn vastgelegd.

De realisatie van twee vrijstaande woningen op deze locatie betreft een kleinschalige binnendorpse ontwikkeling (spoor 2). Het draagt daarnaast bij aan spoor 6 (woning wordt gerealiseerd in de nabijheid van diverse voorzieningen (onder andere in Bennekom Centrum)). De ontwikkeling gaat daarnaast uit van een klein, maar bijzonder (en exclusief) woonmilieu. Hiermee voldoet de ontwikkeling ook aan de sporen 7 en 8 van de Woonvisie 2030.

#### **3.4.9. ERFGOEDNOTA 'ERFGOED MAAKT EDE' (2018)**

Naar analogie van rijks en provinciaal beleid over erfgoed in de ruimtelijke ordening heeft ook de gemeente Ede via de Erfgoednota besloten om waardevolle cultuurhistorische elementen op te nemen in ruimtelijke plannen zodat ze - in het geval van ontwikkelingen - meegewogen worden in de integrale belangenafweging. Naast het waarborgen van cultuurhistorische waarden door behoud wordt erfgoed ingezet als inspiratiebron voor ruimtelijke opgaven: de plaatselijke identiteit als 'unique selling point' om de eigenheid van de gemeente te versterken. Bekeken wordt hoe erfgoed als inspiratiebron die ruimtelijke inrichting kan versterken. En omgekeerd hoe nieuwe functies kunnen bijdragen aan het behoud of de versterking van erfgoedwaarden.

In paragraaf 4.6 worden de cultuurhistorische waarden beschreven die binnen en rondom het plangebied voorkomen. Daarnaast wordt ingegaan op de effecten van het planvoornemen, waarbij aangegeven wordt op welke wijze de aanwezige cultuurhistorische waarden worden behouden en versterkt.

#### <span id="page-14-0"></span>**3.5. Conclusie beleid**

Geconcludeerd kan worden dat de voorgenomen ontwikkeling past binnen het bovengenoemde rijks-, provinciaal- en gemeentelijk beleid.

### <span id="page-15-0"></span>**4. Onderzoek en randvoorwaarden**

In dit hoofdstuk komen diverse aspecten aan de orde die relevant zijn voor functies of ontwikkelingen binnen het bestemmingsplangebied, zoals cultuurhistorie en archeologie, flora en fauna, water en milieuaspecten. Per onderdeel wordt het beleid en/of wetgeving (voor zover niet beschreven in hoofdstuk 3) weergegeven, waar vervolgens het plangebied aan wordt getoetst, gevolgd door de eventuele consequenties voor het bestemmingsplan.

#### <span id="page-15-1"></span>**4.1. Bedrijven en milieuzonering**

#### *Beleid/regelgeving*

De VNG-publicatie Bedrijven en milieuzonering (editie 2009) is een algemeen geaccepteerd hulpmiddel in de ruimtelijke ordening. In de publicatie wordt voor een aantal milieuaspecten per milieucategorie een indicatieve afstand aangegeven die aangehouden wordt voor beoordeling bij ruimtelijke ontwikkelingen. Deze afstanden zijn van belang wanneer in de directe nabijheid van bedrijvigheid gevoelige bestemmingen zoals woningen worden gerealiseerd en vice versa. Middels nader onderzoek kan eventueel gemotiveerd afgeweken worden van de richtafstand uit de VNG-publicatie.

#### *Situatie plangebied*

In de omgeving van het plangebied zijn vooral woningen gelegen. Er zijn geen bedrijven of andere functies die milieucontouren hebben die van invloed zijn op het plangebied. Het aspect bedrijven en milieuzonering vormt derhalve geen belemmering voor het plan.

#### *Conclusie*

Geconcludeerd wordt dat het aspect milieuzonering geen belemmering vormt voor de vaststelling van het bestemmingsplan en de realisatie van de woningen.

#### <span id="page-15-2"></span>**4.2. Bodem**

#### *Beleid/regelgeving*

Bij het toekennen van bestemmingen is het van belang om te weten wat de kwaliteit van de bodem is. Het moet in strijd met een goede ruimtelijke ordening worden geacht, als gevoelige bestemmingen zoals woondoeleinden worden gepland op gronden die (later) verontreinigd blijken te zijn, maar een volledig schone grond is bij woningbouw ook weer geen absolute voorwaarde. Daarentegen worden aan nietgevoelige bestemmingen, zoals "verkeer", minder eisen gesteld aan de bodemkwaliteit. Of een verontreiniging acceptabel is, hangt af van de aard van de verontreiniging en van de bestemming die beoogd is. Een verontreiniging die verspreid wordt door het grondwater naar omliggende gronden is over het algemeen eerder saneringsplichtig.

Bij het opstellen van een bestemmingsplan is in ieder geval een verkennend onderzoek naar eventuele bodemverontreiniging noodzakelijk, waarbij vaak met een historisch vooronderzoek volstaan kan worden. Bij aanwijzingen voor eventuele verontreinigingen in de bodem (grond en/of grondwater) is verder onderzoek in situ vereist, om uiteindelijk vast te kunnen stellen of en hoe, bijvoorbeeld na sanering een beoogde nieuwe bestemming kan worden gerealiseerd.

#### Wet bodembescherming

Voor bodem en bodemverontreiniging is de Wet bodembescherming, inclusief de aanvullende besluiten, leidend. In de Wet bodembescherming wet wordt een algemeen beschermingsniveau ingesteld voor de bodem ten aanzien van het voorkomen van nieuwe verontreiniging van de bodem. De Wet bodembescherming kent nieuwe gevallen van bodemverontreiniging (ontstaan na 1 januari 1986) waarbij sprake is van een saneringsplicht die direct van kracht is. Voor oude gevallen van verontreiniging is de start van de sanering met de nieuwe Wet bodembescherming afhankelijk van de ontoelaatbare risico's voor de mens, verspreiding of het milieu nu en in de toekomst.

De Wet bodembescherming is herzien op 1 januari 2006. De belangrijkste wijzigingen zijn:

- nieuw saneringscriterium en -doelstelling;
- saneringsplicht voor eigenaren of erfpachters van bedrijfsterreinen;
- uniforme procedure voor eenvoudige saneringen (zie Besluit Uniforme Saneringen);
- meer mogelijkheden voor deelsanering;
- versterking van de handhaving;
- formalisering van evaluatieverslag en nazorgplan middels beschikkingen;
- mogelijkheid om beheersmaatregelen op te leggen;
- wettelijke basis voor een subsidieregeling voor sanering van bedrijfsterreinen.

Met name de saneringsverplichtingen zijn voortaan gekoppeld aan ontoelaatbare risico's die samenhangen met het (toekomstig) gebruik van de bodem. De uitvoering van deze verplichte saneringen is meer flexibel geworden: het is niet altijd nodig het hele geval aan te pakken.

Er kan ook sprake zijn van deelsaneringen of een gefaseerde aanpak. De wettelijke doelstelling is voortaan functiegericht. De vernieuwde Wet Bodembescherming houdt daarnaast rekening met de (im)mobiliteit van de verontreiniging. Voortaan wordt de bodem geschikt gemaakt voor het voorgenomen gebruik, wordt de blootstelling en de verspreiding van de verontreiniging beperkt en worden de nodige beheersmaatregelen getroffen. Wanneer economische en maatschappelijke omstandigheden rond de verontreinigde locatie om uitstel vragen, kunnen tijdelijke maatregelen worden genomen, op voorwaarde dat de risico's voldoende worden beheerst.

#### Besluit Uniforme saneringen (BUS)

Op 14 februari 2006 is het Besluit Uniforme Saneringen (BUS) in werking getreden. Deze landelijke uniforme regeling maakt het mogelijk eenvoudige saneringen in korte tijd af te ronden. Een sanering wordt via een standaard meldingsformulier aangemeld en binnen vijf weken kan gestart worden het saneren. Het gebruik van BUS is echter wel gebonden aan voorwaarden. De belangrijkste zijn:

• het betreft saneringen met open ontgravingen;

- in geval van mobiele verontreinigingen met minerale olieproducten worden alleen bewezen technieken gehanteerd;
- de oppervlakte van de locatie mag niet groter zijn dan 5.000 m2;
- er mag niet meer dan 500 m3 grond worden afgevoerd.

#### Gemeentelijk bodembeleid

De gemeente Ede heeft specifiek bodembeleid. Middels een bodemkwaliteitskaart wordt de chemische bodemkwaliteit weergegeven binnen de zone van 0 tot 2 meter beneden maaiveld. De bodemkwaliteitskaart is vastgesteld door het college van burgemeester en wethouders op 12 juli 2018. Uit de bodemkwaliteitskaart blijkt dat de bodem van Ede in het algemeen van een goede milieuhygiënische kwaliteit is. Daarnaast kent de gemeente een vrijstellingsregeling. Dit houdt in dat B&W vrijstelling kunnen verlenen van de bodemonderzoeksplicht bij een bouwvergunning of bij een bestemmingsplanwijziging omdat er al voldoende gegevens zijn met betrekking tot de bodemkwaliteit, zoals bijvoorbeeld een bodemkwaliteitskaart in combinatie met een bodembeheerplan. Voorwaarde hierbij is wel dat uit historisch vooronderzoek is gebleken dat het terrein niet verdacht is van bodemverontreiniging door bijvoorbeeld bedrijfsactiviteiten of calamiteiten.

#### *Situatie plangebied*

In het kader van het realiseren van twee vrijstaande woningen, waarvan één woning aan de Bunthoeve tussen huisnummer 8 en 12 en één woning aan de Geerhoeve tussen huisnummer 7 en 13 in Bennekom, is een verkennend bodemonderzoek uitgevoerd (Montferland Milieu B.V,, Verkennend bodemonderzoek Bunthoeve (ong.) te Bennekom, kenmerk MM19004, d.d. 12-2-2019). Uit het onderzoek blijkt dat enkel in de bovengrond en het grondwater licht verhoogde gehalten zware metalen, DDD en of PAK zijn aangetroffen. Een nader bodemonderzoek en of bodemsanerende maatregelen zijn niet noodzakelijk.

#### *Conclusie*

Vanuit bodem is er geen bezwaar tegen de voorgenomen planwijziging.

#### <span id="page-17-0"></span>**4.3. Conventionele Explosieven (CE)**

#### *Beleid/regelgeving*

Het landelijk beleid over conventionele explosieven is geregeld in ARBO-wetgeving. Vanaf 1994 geldt vanuit de Arbeidsomstandighedenwet voor alle projecten in Nederland een wettelijke verplichting voor opdrachtgevers en werkgevers om voorafgaande aan de werkzaamheden een risico-inventarisatie en evaluatie (RI&E) uit te voeren in de "Veiligheid en Gezondheid" ontwerpfase (artikel 2.26 Arbowet). Dit is om te bepalen of er tijdens de uitvoeringsfase van projecten mogelijke risico´s aanwezig zijn voor het uitvoerende personeel en de directe omgeving. De risico's moeten duidelijk zijn voordat er (beheers)maatregelen kunnen worden getroffen. Om het maatschappelijk belang van veiligheid en gezondheid van en rondom de arbeid te waarborgen, is door de overheid gekozen voor een wettelijk verplichte certificatieregeling voor de borging van de kwaliteit/veiligheid voor het opsporen van CE. De regelgeving betreffende Arboveiligheid voor het opsporen van CE is vanaf 1 juli 2012 het Werkveld Specifiek Certificatie Schema voor het systeemcertificaat Opsporen Conventionele Explosieven (WSCS-OCE) in Nederland van kracht. In het WSCS-OCE worden eisen gesteld aan het opsporen van CE.

#### Gemeentelijk beleid

De gemeente Ede heeft gekozen voor een redelijk en proportioneel beleid voor het opsporen van CE. Belangrijkste uitgangspunten voor het beleid zijn:

- Redelijke, maatschappelijk verantwoorde en proportionele omgang/beleid. Redelijk betekent onder andere op basis van realistische inschattingen van risico's. Dit vraagt om onafhankelijke deskundigheid. Ook betekent dit dat erkend wordt dat risico's nooit tot nul te reduceren zijn, en er per definitie een 'restrisico' bestaat. Men moet zich realiseren dat zelfs met detectieonderzoek niet alle CE worden gevonden, maar dat kwaliteit hier wel een belangrijke factor in speelt. Proportioneel betekent dat de kosten van het beleid in verhouding moeten staan tot de opbrengsten.
- De gemeente Ede hanteert een passief CE beleid. Dit houdt in dat er niet actief naar CE wordt gezocht maar dat er pas wordt opgespoord indien de CE een aantoonbaar risico vormen bijvoorbeeld bij bouwactiviteiten of andere grondroerende werkzaamheden. De gemeente Ede hanteert hierbij het motto: "Wat er ligt, ligt er goed".

#### *Situatie plangebied*

Het plangebied zelf is niet verdacht voor het voorkomen van conventionele explosieven. Wel zijn in de nabijheid van het plangebied conventionele explosieven gedumpt.

#### *Conclusie*

Vanuit conventionele explosieven zijn er geen bezwaren tegen de voorgenomen planwijziging.

#### <span id="page-17-1"></span>**4.4. Water**

#### *Beleid/regelgeving*

#### Watertoets

De watertoets is een instrument dat er voor zorgt dat bij alle ruimtelijke plannen (landelijk én stedelijk gebied) aandacht is voor de kwaliteit en kwantiteit van water. De watertoets is verplicht voor alle overheden die waterhuishoudkundige relevante ruimtelijke plannen en besluiten hebben. Doorgaans vraagt de gemeente de watertoets namens zichzelf, een particulier of ondernemer aan bij de 'waterbeheerder'. Dat is in dit geval Waterschap Vallei en Veluwe.

#### *Situatie plangebied*

Het plangebied ligt niet in een beschermingszone voor riooltransportleidingen, waterbergingsgebieden, waterkeringen of leggerwatergangen van het waterschap. Het plangebied ligt ook niet binnen een drinkwaterbeschermingsgebied of de grondwaterfluctuatiezone.

#### Vuilwater

De woningen kunnen voor de afvoer van het huishoudelijk afvalwater een aansluiting krijgen op het gemeentelijk vuilwaterriool in de Geerhoeve en de Bunthoeve. Voor de woning aan de Geerhoeve kan daarbij gebruik worden gemaakt van een bestaande uitlegger van het gemeentelijk riool. Voor de woning aan de Bunthoeve dient een nieuwe uitlegger te worden gerealiseerd.

#### Hemelwater

Naast het vuilwaterriool ligt ook een infiltratieriool in de openbare weg. Het is een collectief systeem, waarop zowel de verharding van de openbare ruimte als de verharding op particulier terrein is aangesloten. Ook het verharde oppervlak van de twee nieuwe woningen mag hierop aangesloten worden.

#### Hoogten

Het vloerpeil van de woningen ligt minimaal 25 cm hoger dan de goothoogte van de weg, om te voorkomen dat bij water-op-straat situaties wateroverlast in de gebouwen ontstaat.

#### *Conclusie*

Vanuit het aspect water zijn er geen belemmeringen voor de uitvoering van het plan.

#### <span id="page-18-0"></span>**4.5. Ecologie**

#### *Beleid/regelgeving*

#### Wet natuurbescherming

De Wet natuurbescherming is gericht op:

- het beschermen en ontwikkelen van de natuur, mede vanwege de intrinsieke waarde en het behouden en herstellen van de biologische diversiteit;
- het doelmatig beheren, gebruiken en ontwikkelen van de natuur ter vervulling van maatschappelijke functies;
- het verzekeren van een samenhangend beleid gericht op het behoud en beheer van waardevolle landschappen, vanwege hun bijdrage aan de biologische diversiteit en hun cultuurhistorische betekenis, mede ter vervulling van maatschappelijke functies.

De bevoegdheid voor het verlenen van ontheffingen en vrijstellingen bij soortenbescherming ligt grotendeels bij de provincies. De provincie is bevoegd gezag voor de toetsing van handelingen met mogelijke gevolgen voor beschermde dier- en plantensoorten (de soortenbeschermingsbepalingen) én voor Natura 2000 gebieden (de gebiedenbeschermingsbepalingen). Alleen bij ruimtelijke ingrepen waarmee grote nationale belangen zijn gemoeid, blijft het Rijk bevoegd gezag.

#### Zorgplicht

Het eerste artikel in de Wet natuurbescherming heeft betrekking op de zorgplicht en heeft betrekking op het voorkomen of beperken van schade aan soorten en gebieden, voor zover deze niet middels overige verbodsbepalingen zijn gereguleerd. Het gaat daarbij in de praktijk vooral om minder streng beschermde soorten, waarbij het onnodig doden, verwonden of beschadigen dient te worden vermeden.

#### Soortbescherming

De Wet natuurbescherming onderscheidt beschermingsregimes voor soorten op grond van internationale verdragen, aangevuld met soorten die vanuit een nationaal oogpunt beschermd worden. Hierdoor zijn er in de Wet natuurbescherming drie verschillende verbodsartikelen per categorie soorten;

- soorten van de Vogelrichtlijn (artikel 3.1);
- soorten van de Habitatrichtlijn en de verdragen van Bern en Bonn (artikel 3.5);
- andere soorten (artikel 3.10).

#### Gebiedsbescherming

Indien een plangebied in of nabij een beschermd gebied is gelegen, dan dient te worden bepaald of er een (extern) effect valt te verwachten. Het gaat daarbij om Natura 2000-gebieden en gebieden behorend tot het Natuurnetwerk Nederland.

#### Natura 2000

Natura 2000 is de benaming voor een Europees netwerk van natuurgebieden waarin belangrijke flora en fauna voorkomen, gezien vanuit een Europees perspectief. Met Natura 2000 wil men deze flora en fauna duurzaam beschermen. De staatssecretaris van Economische Zaken heeft voor Nederland ruim 160 Natura 2000-gebieden aangewezen. Gezamenlijk hebben ze een oppervlak van ruim 1,1 miljoen hectare. Ze maken deel uit van een samenhangend netwerk van natuurgebieden in de Europese Unie die zijn aangewezen op grond van de vogelrichtlijn en habitatrichtlijn. Het doel van Natura 2000 is het keren van de achteruitgang van de biodiversiteit.

Binnen een gebied kan spanning optreden tussen economie en ecologie. In een zogenaamd beheer-plan leggen Rijk en provincies vast welke activiteiten, op welke wijze mogelijk zijn. Uitgangspunt is steeds het realiseren van ecologische doelen met respect voor en in een zorgvuldige balans met wat particulieren en ondernemers willen. Het opstellen gebeurt daarom in overleg met alle direct betrokkenen, zoals beheerders, gebruikers, omwonenden, gemeenten, natuurorganisaties en waterschappen. Samen geven ze invulling aan beleven, gebruiken en beschermen. Daar draait het om in de Nederlandse Natura 2000-gebieden (bron: Regiegroep Natura 2000).

Het is krachtens de Wet natuurbescherming verboden zonder vergunning van gedeputeerde staten projecten te realiseren of andere handelingen te verrichten die gelet op de instandhoudings-doelstellingen voor een Natura 2000-gebied de kwaliteit van de natuurlijke habitats of de habitats van soorten in dat gebied kunnen verslechteren of een significant verstorend effect kunnen hebben op de soorten waarvoor dat gebied is aangewezen (artikel 2.7, lid 2). Handelingen die een negatieve invloed hebben op Natura 2000-gebieden, worden slechts onder strikte voorwaarden toegestaan. Een vergunning is vereist. Door middel van het Nederlandse vergunningsstelsel wordt een zorgvuldige afweging gewaarborgd. De vergunningen zullen beoordeeld en afgegeven worden door de desbetreffende provincie.

#### Houtopstanden

De bescherming van houtopstanden onder conform hoofdstuk 4 van de Wet natuurbescherming heeft als doel om het aanwezige areaal bos in Nederland te behouden. Onder houtopstanden vallen alle zelfstandige eenheden van bomen, boomvormers of struiken van een oppervlakte van tien are of meer of rijbeplanting die meer dan twintig bomen omvat.

#### Natuurnetwerk Nederland

Conform artikel 1.12 van de Wet natuurbescherming dragen gedeputeerde staten in hun provincie zorg voor de totstandkoming en instandhouding van een samenhangend landelijk ecologisch netwerk, genaamd 'Natuurnetwerk Nederland'. Zij wijzen daartoe in hun provincie gebieden aan die tot dit netwerk behoren. De planologische begrenzing en beschermingsregimes van het Natuurnetwerk Nederland loopt via het traject van de provinciale ruimtelijke structuurvisies en verordeningen.

#### *Situatie plangebied*

Er heeft ecologisch onderzoek plaatsgevonden in maart 2019.2

Binnen het gebied zijn geen permanente verblijfplaatsen gevonden van de relevante soortengroepen (zoogdieren, reptielen, amfibieën en vaatplanten). Daardoor vormen de bouwplannen en de kap van de moeilijk hand te haven bomen geen bedreiging voor de flora- en/of fauna.

Het is echter wel zo dat in de periode tussen de quickscan en de voorgestelde werkzaamheden veranderingen kunnen plaatsvinden op het gebied van flora- en faunaverblijfplaatsen. Het is daarom raadzaam om vooraf en tijdens de werkzaamheden goed te controleren of er geen veranderingen optreden aan de situatie (nieuwe nestbomen, holen en andere broed- en verblijfsplaatsen). De werkzaamheden kunnen hiermee verantwoord uitgevoerd worden mits er altijd de geldende zorgplicht wordt toegepast zoals beschreven in de Wet natuurbescherming.

Voor de voorgenomen ontwikkeling is er een Aeriusberekening uitgevoerd door DBL architectenbureau. 3 Uit deze berekening blijkt dat er voor de aanleg- en gebruiksfase geen effecten te verwachten zijn op het Natuurgebied Veluwe voor het aspect stikstof. De uitkomst van de Aeriusberekening voor de aanleg- en de

<sup>2</sup> Rapportage VTA & Flora en Fauna Quickscan, perceel: BNK01 C 02431 Bennekom, d.d. 14 maart 2019

<sup>3</sup> Aeriusberekening, werknummer 18-285, d.d. 20 december 2019

gebruiksfase ligt in beide gevallen onder de drempelwaarde van 0,00 mol/ha/jr. Er is daarom geen vergunning Wet natuurbescherming noodzakelijk voor het onderdeel gebiedsbescherming. De gebruikte gegevens voor de Aeriusberekening en de daarbij behorende onderbouwing zijn wel randvoorwaardelijk voor de aanleg- en gebruikfase van beide woningen.

#### *Programma biodiversiteit*

In het programma biodiversiteit is opgenomen dat in ruimtelijke ontwikkelingen de huidige natuurwaarden behouden moeten blijven en waar mogelijk moeten worden versterkt. In het plangebied zullen een groot deel van de bomen worden ingepast, daarnaast zullen de bomen die gekapt worden gecompenseerd daarbij zal rekening worden gehouden met de bomen en struiken die drachtbomen en -planten voor insecten. Hiermee voldoet de ontwikkeling aan de eisen van het programma biodiversiteit. Het landschappelijke inpassingsplan zal als voorwaardelijke verplichting worden opgenomen in het bestemmingsplan zodat de compensatie van de kap van de bomen is geborgd.

#### *Conclusie*

De Wet natuurbescherming vormt geen belemmering voor de voorgenomen ingreep.

#### <span id="page-20-0"></span>**4.6. Cultuurhistorie**

#### *Beleid/regelgeving*

Het kader voor de doorwerking van cultuurhistorie in ruimtelijke plannen wordt bepaald door wetgeving en beleid op verschillende niveaus, waaronder de Cultuurhistorische Waardenkaart (CHW) Ede. De CHW betreft een uitwerking van het gemeentelijke erfgoed- en archeologiebeleid. Het is een integraal ruimtelijk beleidskader waarin alle aardkundige, archeologische, cultuurlandschappelijke en historisch (steden)bouwkundige sporen bijeen zijn gebracht en integraal zijn gewogen. Daarmee is een helder totaalbeeld ontstaan van aanwezige en te verwachten cultuurhistorische waarden.

De cultuurhistorische waardenkaart is de basis voor de cultuurhistorische inbreng bij het opstellen van ruimtelijke plannen. Het plangebied valt binnen Cultuurhistorisch Waardevolle Zone 2, waarvoor de volgende beleidsstrategie van toepassing is:

*"De historische situatie in deze gebieden is nog redelijk gaaf en er is sprake van waarde op regionaal niveau. Er is een hoge mate van zeggingskracht. Interventies kunnen aangegrepen worden om cultuurhistorische waarden, daar waar mogelijk en nodig, verder te versterken. Een historisch-ruimtelijke analyse is hierbij gewenst."*

| CULTUURHISTORISCH WAARDEVOLLE ZONES |                                                                                                                                   |  |  |
|-------------------------------------|-----------------------------------------------------------------------------------------------------------------------------------|--|--|
|                                     | Cultuurhistorisch Waardevolle Zone 1: hoge cultuurhistorische betekenis (landschap, archeologie en historische (steden)bouwkunst) |  |  |
|                                     | Cultuurhistorisch Waardevolle Zone 2: middelhoge cultuurhistorische betekenis                                                     |  |  |
|                                     | Cultuurhistorisch Waardevolle Zone 3: middellage cultuurhistorische betekenis                                                     |  |  |
|                                     | Cultuurhistorisch Waardevolle Zone 4: lage cultuurhistorische betekenis                                                           |  |  |

*Fragment Integrale waarderingskaart van de Cultuurhistorische Waardenkaart* 

In de navolgende paragraaf worden de cultuurhistorische waarden beschreven die binnen en rondom het plangebied voorkomen. Daarnaast wordt ingegaan op de effecten van het planvoornemen voor de aanwezige cultuurhistorische waarden.

#### *Cultuurhistorische analyse*

#### Ontwikkelingsgeschiedenis

Het plangebied ligt ten noordwesten van de historische dorpskern van Bennekom. De locatie ligt op een langgerekte dekzandrug die zich in westelijke richting uitstrekt en die aan de oostzijde aansluit op de flank van een stuwwal. In het verleden waren deze hoger gelegen gronden in gebruik als akkerland (eng). De West Breukelderweg vormde een landweg die op deze plek midden over de eng liep. In westelijke richting volgde het tracé van deze weg - samen met het Harnsedijkje, de Veendersteeg en Kraatsweg - de lengterichting van de dekzandrug. Ten westen van het plangebied lag een kleine brink bij de kruising van de West Breukelderweg met het tracé van de Brinkweg en Bovenbuurtweg. Direct ten oosten van het plangebied lag omstreeks het begin van de vorige eeuw een landweg met een beloop min of meer parallel aan de Bovenbuurtweg.

*Fragment Chromotopografische kaart 1908 – het plangebied is rood omcirkeld (bron: www.topotijdreis.nl)*

In 1928 werd op de plek direct ten zuidoosten van het huidige plangebied een woning gebouwd. Het plangebied maakte vanaf dat moment onderdeel uit van het perceel behorende bij deze woning (West Breukelderweg 30). Uit archiefstukken blijkt dat deze woning in 1948 werd herbouwd, waarschijnlijk vanwege oorlogsschade aan de bestaande woning. In de naoorlogse periode verdween de landweg die parallel aan de Bovenbuurtweg lag. Bovendien werden de akkers omgevormd tot grasland. Bij de woning werden in de jaren zestig en tachtig broeikassen gebouwd. Ten zuiden van het plangebied werd in de loop van de jaren tachtig de Van Balverenweg aangelegd, die nadien in westelijke richting werd doorgetrokken. Na de

eeuwwisseling heeft ten noorden van deze hoofdontsluitingsweg een dorpsuitbreiding plaatsgevonden. Het perceel behorende bij de woning West Breukelderweg 30 kwam hierdoor te midden van een klein woonbuurtje te liggen. Enkele jaren geleden werd de woning uit de jaren veertig gerenoveerd. De kassen zijn inmiddels gesloopt.

#### Cultuurhistorische waarden

#### **Historisch-ruimtelijke structuren**

Blijkens de deelkaart 'Historische stedenbouw' van de Cultuurhistorische Waardenkaart Ede komen in de omgeving van het plangebied enkele cultuurhistorisch waardevolle structuren voor. De West Breukelderweg is een historische weg die vóór 1832 al voorkwam (paarse lijn). Het wegtracé van de Geerhoeve ligt gedeeltelijk op de plek van een historische kavelgrens, die vóór 1832 al voorkwam (oranje lijn). Dit geldt ook voor de straat langs de noordzijde van het pleintje, dat direct ten westen van het plangebied is aangelegd.

*Fragment deelkaart 'Historische bouwkunst en stedenbouw' van de Cultuurhistorische Waardenkaart Ede*

#### **Rijksmonumenten, gemeentelijke monumenten en karakteristieke panden**

Binnen en in de directe omgeving van het plangebied bevinden zich geen panden die beschermd zijn als rijksmonument of gemeentelijk monument. Evenmin komen panden voor die staan op de lijst van potentiële karakteristieke panden.

#### *Effecten van het plan op de aanwezige cultuurhistorische waarden*

Gelet op de beleidsstrategie die behoort bij Cultuurhistorische Waardevolle Zone 2 van de Cultuurhistorische Waardenkaart is het uitgangspunt voor onderhavig planvoornemen dat aanwezige cultuurhistorische waarden behouden dan wel versterkt worden. Het plan voorziet in de realisatie van twee vrijstaande woningen op een diep perceel dat vanaf de jaren twintig behoorde bij de woning West Breukelderweg 30. De nieuwe woningen voegen zich in de stedenbouwkundige structuur van het woonbuurtje. Als gevolg van deze ontwikkeling worden geen cultuurhistorische waarden aangetast.

#### *Conclusie*

Vanuit cultuurhistorisch perspectief bestaat er geen bezwaar tegen het plan.

#### <span id="page-22-0"></span>**4.7. Archeologie**

#### *Beleid/regelgeving*

In 2018 is de erfgoednota 'Erfgoed maakt Ede! Erfgoedbeleid gemeente Ede 2018' door de gemeenteraad vastgesteld. In deze nota is het integrale erfgoedbeleid van de gemeente vastgelegd, waar archeologie een onderdeel van uit maakt. In de erfgoednota zijn de wettelijke kaders uit de Erfgoedwet uit 2016 verwerkt. Wat betreft archeologie zijn de wettelijke kaders in de Erfgoedwet niet wezenlijk veranderd. Het gemeentelijk archeologiebeleid zoals vastgesteld in de archeologienota uit 2012 'Archeologie in Evenwicht, Archeologienota gemeente Ede 2012-2015' blijft daarom van kracht.

De archeologienota uit 2012 stoelt op de Wet op de Archeologische Monumentenzorg (2007), een wetswijziging van de Monumentenwet. Met deze wetswijzigingen heeft de zorg voor het archeologisch erfgoed een prominentere plaats gekregen in het proces van de ruimtelijke planvorming. Gemeenten zijn wettelijk verplicht bij vaststelling van een bestemmingsplan en bij het bestemmen van de in dat plan begrepen grond rekening te houden met zowel de bekende als de te verwachten archeologische waarden. Op een aantal punten biedt de wet de gemeente ruimte om archeologieregels op eigen wijze in te vullen. Met de archeologienota uit 2012 is deze ruimte benut en is gemotiveerd hoe in Edese bestemmingsplannen met archeologie wordt omgegaan. In de nota zijn onder andere een aantal vrijstellingen voor archeologisch onderzoek opgenomen en is een verruiming (versoepeling) van de in de wet vastgelegde ondergrenzen doorgevoerd. De nota vormt de basis voor de archeologische regeling in dit bestemmingsplan.

Bij de inventarisatie van bekende en te verwachten archeologische waarden in het onderhavige bestemmingsplangebied is gebruikt gemaakt van de Cultuurhistorische Waardenkaart Ede4 .

#### *Situatie plangebied*

In het bijgevoegde figuur is het gehele bestemmingsplangebied te zien, zoals weergegeven op de Cultuurhistorische Waardenkaart, kaartbijlage archeologie (2013). De oranje kleur geeft aan dat de trefkans op archeologische resten in het plangebied hoog is. Op de Cultuurhistorische Waardenkaart heeft het plangebied een hoge integrale cultuurhistorische betekenis.

**Uitsnede CHW, kaartblad archeologie, met plangebied in de zwarte cirkel**

In en in de directe omgeving (straal 250 m) van het onderhavige bestemmingsplangebied bevinden zich geen archeologische monumenten en waardevolle archeologische terreinen.

In het plangebied zelf is in 2019 een booronderzoek5 uitgevoerd. Hieruit kwam naar voren dat er in het plangebied voor een groot deel een (middeleeuws) plaggendek aanwezig was, welke direct op de C-Horizont lag. Dit plaggendek was gemiddeld 80 cm dik. Delen waar in het (sub) recente verleden een kas heeft gestaan, waren (gedeeltelijk) verstoord.

<sup>4</sup> Keunen, L.J., L.M.P. van Meijel, J. Neefjes, N.W. Willemse, T. Bouma, S. van der Veen & J.A. Wijnen, 2013: Cultuurhistorische Waardenkaart Ede; een interdisciplinaire studie naar het aardkundig, archeologisch, historischgeografisch, historisch-bouwkundig en -stedenbouwkundig erfgoed in de gemeente Ede, RAAP-rapport 2500, Weesp. 5 Inventariserend Veldonderzoek, Verkennend booronderzoek, S190001, d.d. 19 maart 2019

Veder zijn er rondom het plangebied meerdere vindplaatsen aanwezig uit de prehistorie tot en met de middeleeuwen. Het gaat hierbij zowel om losse vondsten als om sporen.

#### *Conclusie*

Gelet op de bekende archeologische waarden in de directe omgeving van het plangebied en de archeologische verwachting conform de Cultuurhistorische Waardenkaart van de gemeente Ede is de trefkans op archeologische resten in het plangebied hoog. Nader onderzoek is nodig indien de totale hoofdbebouwing meer wordt dan 250m2 echter het voorliggend bestemmingsplan maakt niet meer hoofdbebouwing dan 250 m2 mogelijk. Nader onderzoek is om deze reden niet nodig.

#### <span id="page-24-0"></span>**4.8. Verkeer en Parkeren**

#### *Beleid/regelgeving*

Uitgangspunten voor nieuwe ontwikkelingen zoals deze zijn de door de raad vastgestelde 'Gemeentelijk Verkeers en Vervoers Plan' (GVVP) en de nota 'Parkeernormering gemeente Ede'. Daarnaast wordt gekeken naar de verkeersgeneratie voor de toekomstige situatie.

Zo wordt gekeken of de nieuwe ontwikkeling de verkeersveiligheid niet beïnvloed.

Daarnaast is het uitgangspunt dat alle benodigde parkeerplaatsen op eigen terrein worden gerealiseerd.

#### *Situatie plangebied*

Het plangebied is gelegen binnen een 30 km/u verblijfsgebied. Het toevoegen van een woning langs dit soort wegen is verkeerskundig geen probleem. De Geerhoeve sluit wel aan op een fietsdoorsteekje naar de Bovenbuurtweg en is daarmee een interne fietsroute binnen de wijk. De intensiteiten zijn echter niet zodanig groot dat hier aanvullende maatregelen noodzakelijk zijn.

Ten aanzien van het parkeren worden op eigen terrein per woning 2 parkeerplaatsen gerealiseerd. Deze parkeerplaatsen worden echter maar als 1,8 p.pl (bij woning met garage) en 1,7 p.pl (bij woning zonder garage) meegeteld. Per woning dienen er 2,1 parkeerplaatsen aanwezig te zijn. Dat wil uiteindelijk zeggen dat er 0,7 = 1 parkeerplaats tekort is voor dit plan. In de openbare ruimte zou dan ook één parkeerplaats extra aanwezig moeten zijn. Dit kan, gezien het zeer geringe aantal, ook opgelost worden langs de openbare weg. Binnen een 30 km/u zone is dit geen probleem.

Het aantal verkeersbewegingen voor deze twee woningen blijft beperkt tot ca 15 autoritten per etmaal. Voor de omringende wegen is het geen probleem dit geringe aantal extra bewegingen, te verwerken.

#### *Conclusie*

Het aspect verkeer en het aspect parkeren vormen geen belemmeringen voor dit plan.

#### <span id="page-24-1"></span>**4.9. Geluid (Wet geluidhinder / verkeerslawaai)**

#### *Beleid/regelgeving*

Sinds het eind van de jaren zeventig vormt de Wet geluidhinder (Wgh) een belangrijk juridisch kader voor het Nederlandse geluidsbeleid. Deze wet biedt onder andere geluidsgevoelige bestemmingen (zoals woningen) bescherming tegen geluidhinder van wegverkeerslawaai, spoorweglawaai en industrielawaai door middel van zonering. De Wgh is daarom sterk gelinkt aan de Wet ruimtelijke ordening (Wro) en de Wet algemene bepalingen omgevingsrecht (Wabo). Momenteel wordt gewerkt aan een grootschalige aanpassing van de Wet geluidhinder. Op 1 juli 2012 zijn de eerste wijzigingen in werking getreden en ondergebracht in hoofdstuk 11 van de Wet milieubeheer. De wijzigingen hebben uitsluitend betrekking op de aanleg en reconstructie van hoofdwegen (rijkswegen) en hoofdspoorwegen middels de systematiek van geluidproductieplafonds.

De systematiek van de zonering Wet geluidhinder houdt in dat langs (spoor)wegen en rond gezoneerde industrieterreinen een planologisch aandachtsgebied (de zone) ligt waarbinnen in een aantal situaties bescherming wordt geboden aan geluidsgevoelige bestemmingen. Deze bescherming geldt in de volgende situaties:

- indien middels een ruimtelijk besluit de aanleg van een gemeentelijke of provinciale weg of een industrieterrein wordt mogelijk gemaakt;
- indien middels een ruimtelijk besluit een geluidsgevoelige bestemming in de zone van een (spoor)weg of industrieterrein wordt mogelijk gemaakt;

- indien een reconstructie/wijziging aan een bestaande gemeentelijke of provinciale weg (al dan niet in combinatie met een ruimtelijk besluit) wordt doorgevoerd.
In bovenstaande situaties geldt voor nieuwe woningen in de zone van een verkeersweg een beschermingsniveau van 48 decibel (dB) en voor spoorlawaai 55 dB. Dit is de wettelijke voorkeurswaarde. Door middel van een zogenaamde hogere waarde procedure kan het bevoegd gezag in bepaalde gevallen gemotiveerd afwijken van de voorkeurswaarde en een hogere geluidsbelasting (zogenaamde hogere waarde) toestaan. De maximale ontheffingswaarde bedraagt voor nieuwe woningen in stedelijk gebied in de zone van een bestaande weg 63 dB en voor spoorlawaai 68 dB.

#### *Situatie plangebied*

Het plan voorziet in het toevoegen van geluidgevoelige bestemmingen (twee woningen) binnen de geluidszone van de Bovenbuurtweg (50 km/uur). Daarom dient getoetst te worden aan de grenswaarden uit de Wet geluidhinder. Aangezien de verkeersintensiteit over de Bovenbuurtweg beperkt is, het plangebied op circa 125 meter van deze weg is gelegen en er afschermende bebouwing aanwezig is, kan zonder verdere berekeningen geconcludeerd worden dat ter plaatse de nieuwe woning zal worden voldaan aan de wettelijke voorkeurswaarde. Het plangebied ligt op circa 600 meter van de A12 en buiten de geluidszone van deze weg. De Geerthoeve is een 30 km/ uur weg waarbij vanwege de beperkte verkeersintensiteit de geluidsbelasting naar verwachting onder de 48 dB blijft. Het aspect wegverkeerslawaai vormt derhalve geen belemmering voor dit plan.

#### *Conclusie*

Het aspect wegverkeerslawaai vormt geen belemmering voor dit plan.

#### <span id="page-25-0"></span>**4.10. Luchtkwaliteit**

#### *Beleid/regelgeving*

Op 15 november 2007 is de zogenoemde Wet luchtkwaliteit, hoofdstuk 5 van de Wet milieubeheer (Wm), in werking getreden ter vervanging van het Besluit luchtkwaliteit 2005. In deze wet is gestreefd naar meer flexibiliteit als het gaat om de koppeling van luchtkwaliteitseisen en ruimtelijke ontwikkelingen. Deze flexibiliteit is met name terug te vinden in een verdeling in projecten die wel (IBM) of niet (NIBM) in betekenende mate bijdragen aan de luchtkwaliteit.

De kritische componenten in Nederland zijn fijn stof (PM10) en stikstofdioxide (NO2). De concentratie van de overige vervuilende stoffen, waaronder benzeen, lood, zwaveldioxide en koolstofoxide, bevindt zich in Nederland ruim onder de grenswaarden.

In de algemene maatregel van bestuur 'Niet in betekenende mate bijdragen' (Besluit NIBM) en de ministeriële regeling NIBM (Regeling NIBM) zijn de uitvoeringsregels vastgelegd die betrekking hebben op het begrip NIBM. Per 1 augustus 2009 geldt als NIBM-grens 3% van de grenswaarde. In de Regeling NIBM is een lijst met categorieën van gevallen (inrichtingen, kantoor- en woningbouwlocaties) opgenomen die niet in betekenende mate bijdragen aan de luchtverontreiniging. Deze gevallen kunnen zonder toetsing aan de grenswaarden voor het aspect luchtkwaliteit uitgevoerd worden. Ruimtelijke ontwikkelingen die wel in belangrijke mate de luchtkwaliteit beïnvloeden (IBM-projecten) zijn opgenomen in het Nationaal Samenwerkingsprogramma Luchtkwaliteit (NSL). Dit programma heeft tot doel in heel Nederland tijdig te voldoen aan de grenswaarden en omvat enerzijds alle IBM-projecten en anderzijds maatregelen ter verbetering van de luchtkwaliteit. Middels de jaarlijkse monitoring wordt de luchtkwaliteit in heel Nederland op leefniveau getoetst aan de grenswaarden. Indien nodig wordt middels maatregelen bijgestuurd om tijdig aan de normen te voldoen.

#### *Situatie plangebied*

Voor woningbouwlocaties geldt een NIBM-grens van 1.500 woningen. Binnen het plangebied worden per saldo twee vrijstaande woningen toegevoegd. De ontwikkeling valt daarmee ruimschoots binnen de NIBMgrens. Ook zijn er volgens de monitoringsresultaten van het Nationaal Samenwerkingsprogramma Luchtkwaliteit geen (dreigende) overschrijdingen van de grenswaarden van de maatgevende stoffen stikstofdioxide (NO2) en fijn stof (PM10) langs de wegen in de omgeving van het plangebied.

#### *Conclusie*

Het aspect luchtkwaliteit vormt geen belemmering voor de wijziging van het bestemmingsplan en de realisatie van (per saldo) twee vrijstaande woningen.

#### <span id="page-26-0"></span>**4.11. Externe Veiligheid**

#### *Beleid/regelgeving*

Externe veiligheid gaat over het binnen aanvaardbare grenzen houden van risico's voor mens en milieu bij het gebruik, de opslag en het vervoer van gevaarlijke stoffen. Het gaat daarbij uitsluitend om de kans dat derden (omwonenden) dodelijk letsel oplopen door een calamiteit bij een bedrijf of door een ongeval bij het vervoer van gevaarlijke stoffen. Rond bedrijven en langs routes (of buisleidingentracés) waarover gevaarlijke stoffen worden vervoerd, zijn daarom invloedsgebieden ingesteld waarbinnen de risico's moeten worden onderzocht en getoetst voor toekomstige bebouwing. Deze risico's worden uitgedrukt in een plaatsgebonden risico (PR) en een groepsrisico (GR) en betreffen alleen de personen die niet deelnemen aan deze activiteiten.

Het PR is de kans per jaar dat een persoon op een bepaalde plaats overlijdt als rechtstreeks gevolg van een ongeval met gevaarlijke stoffen, indien hij onafgebroken en onbeschermd op die plaats zou verblijven. Het PR wordt weergegeven met risicocontouren rondom een inrichting of langs een vervoersas. Het GR drukt de kans per jaar uit dat een groep mensen van minimaal een bepaalde omvang overlijdt als rechtstreeks gevolg van een ongeval met gevaarlijke stoffen. Bij overschrijding van de oriëntatiewaarde voor het groepsrisico of een significante toename dient het bevoegd gezag het groepsrisico te betrekken bij de vaststelling van het ruimtelijk besluit. Voor deze groepsrisico verantwoording is de hoogte van het groepsrisico of de toename ervan onderdeel van de afweging. Daarnaast worden factoren meegenomen zoals mogelijke bronmaatregelen ter verlaging van het risico, eventuele alternatieven, de bestrijdbaarheid van het incident en de zelfredzaamheid van de personen in het invloedsgebied. Daarvoor wordt door het bevoegd gezag advies gevraagd aan de Veiligheids- en Gezondheidsregio Gelderland Midden (VGGM).

Ongevallen met gevaarlijke stoffen kunnen nader worden onderscheiden in ongevallen met betrekking tot:

- bedrijven;
- vervoer gevaarlijke stoffen door buisleidingen;
- vervoer gevaarlijke stoffen over weg, water of spoor.

Het op 27 oktober 2004 in werking getreden Besluit externe veiligheid inrichtingen (Bevi) regelt hoe een gemeente of provincie moet omgaan met risico's voor mensen buiten een bedrijf als gevolg van de aanwezigheid van gevaarlijke stoffen in een bedrijf.

Met betrekking tot buisleidingen wordt het wettelijk kader gevormd door het Besluit externe veiligheid buisleidingen dat op 1 januari 2011 in werking is getreden.

De Circulaire risiconormering vervoer gevaarlijke stoffen schrijft voor hoe overheden dienen om te gaan met risico's als gevolg van transportassen zoals wegen en spoorwegen. Om meer afstemming te verkrijgen tussen transport van gevaarlijke stoffen, veiligheid en ruimtelijke ontwikkelingen is het Basisnet in ontwikkeling. Het Basisnet bevat een netwerk van alle relevante routes van gevaarlijke stoffen, zowel via het spoor als over de weg en het water. In het basisnet worden de maximale toelaatbare risico's langs die gevaarlijke routes in zones en tabellen vastgelegd. De resultaten van het basisnet zijn reeds verwerkt in de bestaande Circulaire. De circulaire wordt in de toekomst vervangen door het Besluit transportroutes externe veiligheid (Btev).

Op 9 juli 2009 heeft de gemeenteraad van de gemeente Ede de beleidsvisie externe veiligheid vastgesteld. Hierin staat beschreven hoe de gemeente Ede om wil gaan met het aspect externe veiligheid en de verantwoording van het groepsrisico.

#### *Situatie plangebied*

Volgens de risicokaart van de provincie Gelderland liggen geen risicobronnen in de directe omgeving van het plangebied. Over de rond het plangebied gelegen (spoor)wegen worden geen relevante hoeveelheden gevaarlijke stoffen vervoerd.

#### *Conclusie*

Het aspect externe veiligheid vormt geen belemmering voor dit plan.

#### <span id="page-27-0"></span>**4.12. (Brand-)Veiligheid**

#### *Beleid/regelgeving*

In de Wet veiligheidsregio's, met het daarbij horende Besluit veiligheidsregio's, worden eisen gesteld aan de opkomsttijden voor brandweervoertuigen. Deze zijn afhankelijk van de bestemming. Voor gebouwen waarin geslapen wordt en verminderd zelfredzame mensen verblijven worden strengere eisen gesteld dan gebouwen waar dit niet zo is. In de Handreiking Bluswatervoorziening en Bereikbaarheid, een uitgave van Brandweer Nederland, worden eisen gesteld voor de bereikbaarheid voor de hulpverleningsdiensten. Dit leidt tot het stellen van minimale afmetingen en bochtstralen zodat hulpverleningsvoertuigen een object of calamiteit goed kunnen bereiken en adequate hulp kunnen verlenen.

Met betrekking tot voldoende bluswater zijn er ook eisen gesteld. Deze eisen hebben betrekking op de afstanden vanaf de bluswatervoorziening tot aan een gebouw en de capaciteit ervan. Voor de bereikbaarheid van hulpverleningsvoertuigen voor de gemeente Ede zijn in het Gemeentelijk Verkeer- en Vervoer Plan hoofd- en subaanrijdroutes vastgesteld. Wegen die zijn aangewezen als hoofd- of subaanrijdroute moeten te allen tijde voor brandweervoertuigen goed toegankelijk en berijdbaar zijn.

#### *Situatie plangebied*

Voor wat betreft de bereikbaarheid wordt voldaan aan de voorwaarden zoals zijn opgenomen in de handreiking Bluswatervoorziening en Bereikbaarheid. Er bestaat geen aanleiding voor aanvullende voorwaarden.

#### *Conclusie*

Deze nieuwe ontwikkeling is getoetst aan het Besluit veiligheidsregio's, Bluswatervoorziening en Bereikbaarheid en het Gemeentelijk Verkeer- en Vervoer Plan. Geconcludeerd wordt dat er geen belemmeringen zijn om het voorliggende bestemmingsplan mogelijk te maken.

#### <span id="page-27-1"></span>**4.13. Groen**

#### *Beleid/regelgeving*

#### Bomen

In 2013 is het bomenbeleidsplan vastgesteld. Uitgangspunt van het bomenbeleidsplan is de focus te leggen op de "belangrijke bomen". Vanuit het bomenbeleidsplan zijn de regels voor het kappen van bomen aangepast en zijn de groenstructuren voor de kernen van de gemeente vastgesteld. De kaarten opgesteld in de Visie Openbare Ruimte vormen hiervoor de basis. Op de groenstructuurkaarten zijn de gebieden vastgelegd waarop zich de hoofdgroen- en wijkgroenstructuren bevinden en zijn de gebieden vastgelegd met belangrijk particulier groen. Dit zijn de gebieden waar het groene karakter gehandhaafd dient te worden.

In de zomer van 2016 is de Visie Openbare Ruimte vastgesteld. Hierin is de globale visie voor de inrichting van de openbare ruimte neergelegd, globaal zijn spelregels voor burgerparticipatie omschreven en wordt er een aanzet gegeven naar de te verwachten opgaves die eraan komen voor de gemeente Ede.

#### Japanse duizendknoop

Zorg voor aanvang van werkzaamheden voor een Japanse duizendknoop vrije omgeving. De Japanse duizendknoop is een invasieve exoot: een plant die niet thuishoort in Nederland. De plant verdringt andere planten maar kan ook schade veroorzaken aan kabels en leidingen, schakelkasten, wegen, funderingen, grondlichamen en constructies. De Japanse duizendknoop verspreid zich ontzettend snel. Dit komt omdat er aan de stengels en wortels groeiknopen zitten. Deze vormen nieuwe planten wanneer ze achterblijven in grondresten of maaisel.

Relevante informatie over de Japanse duizendknoop, de verspreiding en het werken in besmet gebied komt samen in een digitaal loket. Dit loket staat om de gemeentelijke website: https://www.ede.nl/wonen-enleven/natuur-en-landschap/japanse-duizendknoop/. Het loket bevat informatie voor particulieren, aannemers en andere geïnteresseerde partijen.

*Situatie plangebied* Groenstructuur

De te ontwikkelen locatie ligt in de hoek Geerhoeve/ Bunthoeve. Het plangebied zelf ligt buiten de wijkstructuur maar de straat Geerhoeve is wel onderdeel van de wijkgroenstructuur. Voor de ontwikkeling wordt als randvoorwaarde gesteld dat de plannen worden afgestemd op een goede aansluiting op de wijkgroenstructuur. Hieronder is een uitsnede van de gemeentelijk groenstructuur weergegeven.

#### *Monumentale en waardevolle bomen*

Voor het plangebied is door de firma Borgman Beheeradvies een Bomen Effect Analyse (hierna BEA) opgesteld. De laatste herziening van dit rapport heeft plaatsgevonden op 18 december 2019.6 Uit deze BEA zijn 11 waardevolle bomen gekomen. De aanduiding 'waardevol' is gebaseerd op basis van leeftijd (ouder dan 40 jaar en jonger dan 80 jaar) en op basis van toekomstverwachting (meer dan 10 jaar). Het betreft bomen 6,7,9,10,11,23,24,25,28,29 en 30 zoals aangegeven op onderstaande uitsnede uit het analyserapport.

<sup>6</sup> Boom Effect Rapportage, perceel BNK01 C 02431, d.d. 18 december 2019

Vanwege de geplande woningbouw kunnen bomen 23 en 30 niet gehandhaafd blijven. Boom 9 wordt geadviseerd te kappen als dunningsmaatregel voor boom 10. Naar aanleiding van een locatiebezoek door de gemeente is besloten dat boom 11 niet hoeft gehandhaafd hoeft te worden vanwege een slecht ontwikkelde kroon zonder doorgaande harttak. Tevens is geconcludeerd dat boom 25 niet hoeft te worden behouden vanwege een eenzijdig ontwikkelde kroon (daardoor als solitair weinig beeldbepalend).

De bomen die behouden moeten blijven zijn opgenomen in het landschappelijk inpassingsplan en ook aangeduid in de verbeelding van het bestemmingsplan.

#### *Japanse duizendknoop*

In het plangebied is Japanse duizendknoop aanwezig. Hier dient rekening mee gehouden te worden tijdens de ontwikkeling van de percelen. De Japanse duizendknoop staat zowel op het perceel van de initiatiefnemer als op gemeentelijk terrein. De duizendknoop die aanwezig is op gemeentelijk terrein is dit jaar behandeld volgens het geldend beleid.

#### *Conclusie*

Voor het te ontwikkelen gebied wordt als randvoorwaarde gesteld dat de plannen worden afgestemd op een goede aansluiting op de wijkgroenstructuur

De BEA is onderdeel van deze toelichting en het rapport dient tijdens de bouwwerkzaamheden aanwezig te zijn in de bouwkeet. De gegeven adviezen, waaronder de te handhaven bomen uit het landschappelijke inpassingsplan en uit te voeren boombescherming, dienen uitgevoerd te worden.

Verspreiding van de aanwezige Japanse duizendknoop op gemeenteterrein en op het perceel moet voorkomen worden. Voor de start van de werkzaamheden is het van belang dat er contact wordt opgenomen met de gemeente zodat er in gezamenlijke afstemming kan worden gezocht naar de aanpak Japanse duizendknoop.

#### <span id="page-30-0"></span>**4.14. Hoogspanningslijnen, kabels en leidingen**

#### *Beleid/regelgeving*

Magnetische velden afkomstig van bovengrondse hoogspanningslijnen mogen in nieuwe woningen, scholen en kinderdagverblijven niet sterker zijn dan 0,4 microtesla. De overheid adviseert daarom gemeenten, provincies en netbeheerders om rond die hoogspanningslijnen preventief een zone in te stellen die vrij blijft van dergelijke bebouwing. Dit geldt voor situaties waarin nieuwe gevoelige functies in de buurt van een bovengrondse hoogspanningslijn worden gebouwd of nieuwe hoogspanningslijnen bij bestaande gevoelige functies worden gerealiseerd. Het Rijksinstituut voor Volksgezondheid en Milieu (RIVM) heeft het voormalige ministerie van Volkshuisvesting, Ruimtelijke Ordening en Milieubeheer (VROM) ondersteund bij het ontwikkelen van dit beleid.

Het beleid is ontwikkeld omdat kinderen die in de buurt van bovengrondse hoogspanningslijnen wonen mogelijk een hogere kans op leukemie hebben. Het magnetische veld zou daarvoor verantwoordelijk kunnen zijn, al is een oorzakelijk verband niet bewezen. Met het voorzorgsbeleid wil de overheid voorkomen dat het potentiële risico toeneemt.

De magneetveldzone rond de hoogspanningslijnen markeert een gebied waarin het magnetische veld, gemiddeld over een jaar genomen, sterker is dan 0,4 microtesla. De breedte van de zone wordt afgeleid uit de nominale stroom waarvoor de hoogspanningslijn is ontworpen. De keuze voor deze magneetveldzone sluit goed aan bij internationale epidemiologische onderzoeken.

Ook dient rekening te worden gehouden met de mogelijke effecten op technische apparatuur in de nabijheid van het magnetisch veld. De gemeentelijk brandweer dient te adviseren over de blus(on)mogelijkheden nabij de hoogspanningslijn. Tenslotte zal de nieuwe bebouwing zijn gebonden aan bepaalde bouwhoogte als gevolg van de hoogspanningslijn. Een bouwplan binnen de zakelijk rechtstrook (toetsingszone netbeheerder) van de lijn dient ter toetsing voorgelegd te worden aan de netbeheerder (TenneT voor 150 kV lijnen en Liander voor 50 kV lijnen).

De zakelijk rechtstrook bedraagt:

- 17,5 meter aan weerszijden van het hart van de hoogspanningslijn voor 50 kV-lijnen;
- 22,5 meter aan weerszijden van het hart van de hoogspanningslijn voor 150 kV-lijnen;
- 3 meter gemeten vanaf de buitenste kabel voor ondergrondse hoogspanningslijnen.

In de regels moet een afwijkingsbepaling voor bouwen binnen de zakelijk rechtstrook van de hoogspanningslijn opgenomen worden. Bij gebruikmaking van deze afwijking dient de netbeheerder geraadpleegd te worden.

De indicatieve magneetveldzone bedraagt:

- 50 meter aan weerszijden van het hart van de hoogspanningslijn voor 50 kV-lijnen;
- 60 meter aan weerszijden van het hart van de hoogspanningslijn voor 150 kV-lijnen.

#### *Situatie plangebied*

In de directe omgeving van het plangebied zijn geen (bovengrondse) hoogspanningsleidingen aanwezig. In het plangebied komen geen andere ruimtelijke relevante kabels en leidingen voor. Dit aspect behoeft om die reden geen nadere aandacht. Ten behoeve van ontwikkelingen in het plangebied zal worden voldaan met het doen van een Klic-melding voor aanvang van de werkzaamheden.

#### *Conclusie*

Het aspect hoogspanningslijnen, kabels en leidingen vormt geen belemmering voor de uitvoering van het plan.

### <span id="page-31-0"></span>**5. Economische uitvoerbaarheid**

#### <span id="page-31-1"></span>**5.1. Algemeen**

In dit hoofdstuk wordt de economische en de maatschappelijke uitvoerbaarheid beschreven. Indien het bestemmingsplan voorziet in de uitvoering van werken door de gemeente moet de financieel-economische uitvoerbaarheid hiervan worden aangetoond. Er wordt nader ingegaan op de grondexploitatie, de koppeling met het exploitatieplan en planschade.

#### <span id="page-31-2"></span>**5.2. Economische uitvoerbaarheid**

#### **5.2.1. EIGENDOM**

Het plangebied betreft het perceel kadastraal bekend onder gemeente Bennekom, sectie C, nummer 2429 en 2431. De oppervlakte bedraagt in totaal circa 1686 m2. Het plangebied betreft particulier eigendom.

#### **5.2.1. PLANSCHADE**

Vanwege het feit dat de onderhavige planherziening invloed heeft op de fysieke leefomgeving is mogelijk sprake van eventuele schade ex artikel 6.1 Wet ruimtelijke ordening (verder Wro), zogenaamde planschade. Er wordt met de initiatiefnemer een planschade-overeenkomst gesloten, waarmee initiatiefnemer zich verplicht tot vergoeding van eventuele schade die op grond van het genoemde artikel uit de Wro wordt geclaimd.

#### **5.2.2. KOSTENVERHAAL**

Op grond van de Wet ruimtelijke ordening (artikel 6.12 Wro) geldt voor gemeenten een verplichting om bij de vaststelling van het bestemmingsplan een exploitatieplan vast te stellen, indien dit bestemmingsplan bouwmogelijkheden in de vorm van nieuwe woningen biedt. Via het exploitatieplan kan de gemeente de kosten van de grondexploitatie (bouw- en woonrijp maken, nutsvoorzieningen, groenaanplant etc.) verhalen.

Op de verplichting om een exploitatieplan vast te stellen geldt een uitzondering op het moment dat de gemeente de kosten van de grondexploitatie op een andere manier kan verhalen. Dit is onder meer het geval indien een anterieure overeenkomst is gesloten.

De ontwikkeling van het voorliggende plan betreft particulier initiatief. De gemeente maakt geen andere kosten dan die in het kader van het maken van het bestemmingsplan. Alle kosten komen voor rekening van de aanvrager van de bestemmingsplanherziening.

Omdat alle kosten voor rekening van de aanvrager komen en er een planschadeovereenkomst wordt gesloten, is het kostenverhaal hiermee anderszins verzekerd. Er zal daarom geen exploitatieplan worden vastgesteld. Tevens is de economische uitvoerbaarheid niet in het geding.

### <span id="page-32-0"></span>**6. Juridische planbeschrijving**

#### <span id="page-32-1"></span>**6.1. Inleiding**

Dit hoofdstuk vormt de uitleg bij de juridische regeling (de digitale verbeelding en de regels) van het bestemmingsplan.

#### <span id="page-32-2"></span>**6.2. Plansystematiek**

Voor het bestemmingsplan 'Bennekom, Geerhoeve ong. en Bunthoeve 10'

is gebruik gemaakt van in de Wet ruimtelijke ordening opgenomen standaardvorm van de Standaard Vergelijkbare Bestemmingplannen 2012 (SVBP 2012). De kern van de voorgestelde regeling volgt uit twee uitgangspunten: zoveel mogelijk informatie op de verbeelding en zo eenvoudig mogelijke planregels. De planregels zijn onderverdeeld in vier hoofdstukken. Hoofdstuk I bevat de inleidende regels voor het hele plangebied. Hoofdstuk II regelt de bestemmingen en het daarop toegestane gebruik. Hoofdstuk III regelt de algemene regels waaronder een aantal flexibiliteitsbepalingen in de vorm van wijzigings- en afwijkingsbevoegdheden. Ten slotte regelt Hoofdstuk IV de overgangs- en slotregels. In de volgende paragraaf worden alle bestemmingen uitgebreid behandeld.

#### <span id="page-32-3"></span>**6.3. Bestemmingsplanregels**

#### **6.3.1. HOOFDSTUK 1 INLEIDENDE REGELS**

#### **Begrippen (artikel 1)**

In dit artikel worden de begrippen gedefinieerd, die in de planregels worden gehanteerd. Alleen de begrippen die in aanvulling op het dagelijks spraakgebruik nadere toelichting behoeven zijn opgenomen. Bij de toetsing aan het bestemmingsplan wordt uitgegaan van de in dit artikel aan de betreffende begrippen toegekende betekenis.

#### **Wijze van meten (artikel 2)**

Dit artikel maakt duidelijk hoe de lengte, breedte, hoogte, diepte en oppervlakte en dergelijke van gronden en bouwwerken worden gemeten of berekend. Alle begrippen waarin maten en waarden voorkomen worden in dit artikel verklaard.

Voor ondergeschikte bouwdelen (zoals luifels en overstekende daken) geldt een specifieke regeling. Deze worden namelijk niet meeberekend zolang de overschrijding maximaal 1 meter bedraagt.

#### **6.3.2. HOOFDSTUK 2 BESTEMMINGSREGELS**

In dit hoofdstuk van de planregels komen de verschillende bestemmingen aan de orde. Per bestemming is, met uitzondering van enkele speciale regelingen, het volgende stramien gehanteerd:

#### Bestemmingsomschrijving

Een omschrijving van de functies die bij de bestemming mogelijk zijn.

#### Bouwregels

Planregels die aangeven waar, wat en hoe hoog gebouwd mag worden. Daarnaast komen in sommige bestemmingsplanregels ook nog de volgende onderdelen voor: De mogelijkheid om bij omgevingsvergunning af te wijken van de bouwregels, wijzigingsregels en een omgevingsvergunningstelsel voor bepaalde werken en werkzaamheden, zoals afgravingen en het aanleggen van drainages.

#### Gebruiksregels

Planregels waarin is aangegeven welk gebruik specifiek is toegestaan binnen de bestemming, dan wel welk gebruik hierin niet is toegestaan.

#### **6.3.3. HOOFDSTUK 3 ALGEMENE REGELS**

#### **Anti-dubbeltelbepaling (artikel 5)**

Deze bepaling wordt in elk bestemmingsplan opgenomen om te voorkomen dat in feite meer kan worden gebouwd dan in het bestemmingsplan bedoeld is. Dit kan zich voordoen bij woningbouw wanneer (onderdelen van) bouwpercelen van eigenaar wisselen. In een dergelijk geval worden de nieuw verworven gronden niet meegeteld bij de berekening van de bouwmogelijkheden als dat al voor een in het verleden verleende bouwvergunning gebeurd is.

#### **Algemene bouwregels (artikel 6)**

In deze bepaling zijn algemene bouwregels opgenomen.

#### **Algemene gebruiksregels (artikel 7)**

In dit artikel zijn gebruiksregels opgenomen ten aanzien van bebouwde en onbebouwde gronden voor alle opgenomen bestemmingen in het plan.

#### **Algemene afwijkingsregels (artikel 9)**

In dit artikel wordt omschreven in welke gevallen kan worden afgeweken van de bestemmingsregeling. Hiertoe kan het bevoegd gezag een omgevingsvergunning verlenen. Dit betreft de bevoegdheid om onder andere:

- af te wijken van de voorgeschreven maten en percentages;
- bouwgrenzen te overschrijden;
- nutsvoorzieningen toe te staan, in grotere afmetingen dan reeds direct toegestaan;
- de bouwhoogte van bepaalde bouwwerken te verhogen tot 5 m of 6 m, bijvoorbeeld voor kunstwerken;
- de bouwhoogte te overschrijden ten behoeve van bijvoorbeeld luchtkokers.

#### **Algemene wijzigingsregels (artikel 10)**

De wijzigingsregel in dit plan betreft de overschrijding van de bestemmingsgrenzen. De overschrijding mag maximaal 3 m bedragen, terwijl de overschrijding niet mag leiden tot een vergroting van meer dan 10% van betreffende bestemmingsvlak.

Daarnaast bevat dit plan de bevoegdheid om bouwvlakgrenzen te overschrijden. Hiervoor gelden dezelfde afmetingen als in voorgaande alinea benoemd.

#### **Algemene procedureregels (artikel 11)**

Dit artikel geeft regels voor de toepassing van de in de planregels opgenomen wijzigings- en afwijkingsbepalingen en nadere eisenregeling.

#### **Overige regels (artikel 12)**

In dit artikel wordt geregeld dat bij een omgevingsvergunning voor het bouwen en/of een omgevingsvergunning voor een wijziging van het gebruik wordt voorzien in voldoende parkeergelegenheid. Daarbij moet worden voldaan aan de parkeeropgave, zoals neergelegd in de "Nota parkeernormering gemeente Ede 2017". Indien deze regeling wordt gewijzigd, moet rekening worden gehouden met deze wijziging. Bij een omgevingsvergunning kan hiervan worden afgeweken, indien anderszins in voldoende ruimte kan worden voorzien. Ten slotte kan bij een omgevingsvergunning worden afgeweken in bijzondere omstandigheden (zie hiervoor de hardheidsclausule), op basis van criteria van de "Nota parkeernormering gemeente Ede 2017 "

#### **6.3.4. HOOFDSTUK 4 OVERGANGS- EN SLOTREGEL**

#### **Overgangsrecht (artikel 13)**

Het overgangsrecht ziet zowel op bouwwerken als op gebruik die op het moment van vaststelling van het bestemmingsplan aanwezig zijn, c.q. bestaat. Gedurende de werking van dit bestemmingsplan is het toegestaan bouwwerken die legaal zijn gebouwd, of nog kunnen worden gebouwd, in stand te houden en ook gedeeltelijk te vernieuwen (mits de maatvoering en locatie ongewijzigd blijft). Ook het legale gebruik van de gronden en bouwwerken zoals dit bestond op het tijdstip van inwerkingtreding van het plan mag worden voortgezet, mits dit gebruik na inwerkingtreding van het plan niet meer dan een jaar wordt onderbroken. Wijziging van het gebruik is alleen toegestaan indien hierdoor de strijd met de nieuwe bestemming wordt verkleind. De bescherming van het overgangsrecht zoals hierboven beschreven vervalt op het moment dat een nieuw bestemmingsplan voor de betreffende gronden wordt vastgesteld.

#### **Slotregel (artikel 14)**

Deze regel benoemt op welke wijze naar de regels van dit bestemmingsplan dient te worden verwezen.

#### **6.3.5. BESTEMMINGEN**

#### **Enkelbestemmingen**

#### **Tuin (artikel 3)**

De voortuin bij de woningen zowel aan de Bunthoeve als aan de Geerhoeve heeft de bestemming Tuin. Op deze gronden kan het voorerf worden ingericht. Bebouwing is in principe niet toegestaan. Uiteraard is bebouwing in de vorm van erfafscheidingen tot 1 meter wel toegestaan. Parkeren op deze gronden, voor zover gelegen voor de voorgevel van de woning, is niet wenselijk en om die reden expliciet uitgesloten. Echter voor deze locatie is een uitzondering gemaakt ter plaatse van de aanduiding specifieke vorm van tuin-parkeren, zodat er twee parkeerplaatsen kunnen worden gerealiseerd in de voortuin bij de woning aan de Bunthoeve als aan de Geerhoeve.

#### **Wonen (artikel 4)**

Binnen de bestemming 'Wonen' wordt de woonfunctie mogelijk gemaakt. Wonen is toegestaan in de vorm van een woning dat wil zeggen dat de functie wonen gekoppeld is aan het 'begrip' woning (van artikel 1 van de regels) zodat slechts één huishouden is toegestaan. Op de verbeelding zijn binnen deze bestemming bouwvlakken aangegeven, waarbinnen het hoofdgebouwen dienen te worden gesitueerd. Daarbij zijn de maximale goot- en bouwhoogten aangegeven. Tevens is binnen de bouwvlakken aangegeven dat het gaat om vrijstaande woningen middels de aanduiding vrijstaand. Wat betreft de aan- en uitbouwen, overkappingen en bijgebouwen worden, binnen de bestemming 'Wonen', de in de gemeente gebruikelijke mogelijkheden geboden: maximaal 50 m² tot een maximum van 50% van het perceel, voor zover gelegen buiten het bouwvlak. Deze bebouwing is toegelaten op ten minste 3 meter achter de voorgevel van de woning, in het bouwvlak en daarbuiten. Aan huis verbonden beroepen en lichte bedrijvigheid zijn onder bepaalde voorwaarden toegelaten, tot 30% van het bruto vloeroppervlak van de woningen met een maximum van 30 m². Hiervoor is via een afwijkingsregeling uitbreiding mogelijk tot maximaal 80 m².

#### **Algemene aanduidingsregels (artikel 8)**

#### **Gebiedsaanduiding**

#### **Overige zone- voorwaardelijke verplichting**

Ten behoeve de realisatie van de twee vrijstaande woningen is een beplantingsplan (zie hierover ook paragraaf 2.3) opgenomen in het landschappelijke inpassingsplan. Dit beplantingsplan is als voorwaardelijke verplichting in de planregels opgenomen.

#### **Functieaanduiding**

#### **Waardevolle boom**

Met de aanduiding 'waardevolle boom' worden de waardevolle bomen binnen de gemeente Ede beschermd. Dit vloeit voort uit het Bomenbeleidsplan. Op grond van deze aanduiding moet er rekening worden gehouden met bebouwing in relatie tot de waardevolle boom. In deze regeling is geen bepaling opgenomen voor wat

betreft het kappen van bomen. De omgevingsvergunning voor het kappen is via de Algemene plaatselijke verordening geregeld.

### <span id="page-36-0"></span>**7. Inspraak, vooroverleg en zienswijzen**

#### <span id="page-36-1"></span>**7.1. Inspraak & (voor)overleg**

#### *Inspraak*

Er geldt geen wettelijke plicht tot inspraak. Afhankelijk van de omvang van de ontwikkeling heeft de gemeente Ede in haar inspraakverordening geregeld in welke gevallen zij toch de burgers de mogelijkheid wenst te geven om inspraak op een voorontwerp-bestemmingsplan te kunnen geven. Gelet op de aard en omvang van dit bestemmingsplan is er gekozen geen voorontwerp bestemmingsplan in procedure te brengen.

#### *Overleg omwonenden*

De initiatiefnemer heeft de omwonenden uitgenodigd voor een informatiebijeenkomst op 2 januari 2020 om een toelichting te geven op zijn bouwplannen en eventuele vragen te beantwoorden. De plannen zijn door de omgeving positief ontvangen. Onderwerpen waar vragen over werden gesteld, waren vooral gericht op de uitvoerende werkzaamheden (kap bomen en bouwverkeer). De initiatiefnemer houdt hierover contact met betrokkenen.

#### *Vooroverleg*

Voordat het ontwerpbestemmingsplan in procedure is gebracht, zijn diverse instanties in het kader van het wettelijk vooroverleg ex artikel 3.1.1. Besluit ruimtelijke ordening geïnformeerd over de planvorming en in de gelegenheid gesteld om hierover te adviseren.

#### <span id="page-36-2"></span>**7.2. Zienswijzen**

Het ontwerpbestemmingsplan 'Bennekom, Geerhoeve ong. en Bunthoeve 10' heeft zes weken ter inzage gelegen, van donderdag 6 februari tot en met woensdag 18 maart 2020. Tijdens deze periode zijn geen zienswijzen ontvangen op het ontwerpbestemmingsplan.

### <span id="page-37-0"></span>**8. Handhaving**

#### <span id="page-37-1"></span>**8.1. Algemeen**

Het is van groot belang dat de gemeente toezicht houdt op de naleving van het bestemmingsplanbeleid. Daarom dienen de planregels van het nieuwe bestemmingsplan consistent te worden gehandhaafd.

Handhaving bestaat uit drie fasen:

- 1. handhaving start bij het bieden van de noodzakelijke informatie;
- 2. bij concrete overtredingen zal primair in overleg worden getracht om tot een oplossing te komen;
- 3. als het minnelijk overleg niet tot het gewenste doel leidt, zal feitelijk optreden onontkoombaar zijn. De gemeente zal dan een keuze maken uit het opleggen van een dwangsom of het uitvoeren van bestuursdwang.

#### <span id="page-37-2"></span>**8.2. Handhavingsprocedure**

Handhaving vindt plaats aan de hand van controles. Deze vinden op verschillende manieren en momenten plaats:

- 1. nadat een aanvraag om omgevingsvergunning bij de gemeente is ingediend, wordt de plaatselijke situatie gecontroleerd;
- 2. via controle achteraf op verleende omgevingsvergunningen;
- 3. via controles vanaf de openbare weg, luchtfoto's en aan de hand van klachten/meldingen van burgers.

Zodra een overtreding is geconstateerd, zal worden nagegaan of een oplossing (legalisatie) mogelijk is. Kan geen vergunning worden verleend (bijvoorbeeld omdat de overtreding in strijd met het bestemmingsplan of de welstandseisen) dan vindt een gesprek plaats tussen de overtreder en de gemeente. De bedoeling van dit gesprek is om gezamenlijk tot een oplossing te komen. Zo nodig treedt de gemeente op en kan er een dwangsom worden opgelegd of bestuursdwang worden toegepast.

## <span id="page-38-0"></span>**9. Bijlagen**

- 1. Verkennend bodemonderzoek Bunthoeve (ong.) te Bennekom, kenmerk MM19004, d.d. 12-2-2019
- 2. Rapportage VTA & Flora en Fauna Quickscan, perceel: BNK01 C 02431 Bennekom, d.d. 14 maart 2019
- 3. Aeriusberekening, werknummer 18-285 d.d. 20 december 2019
- 4. Cultuurhistorische Waardenkaart Ede, RAAP-rapport 2500 is in te zien via <https://gemeentearchief.ede.nl/geschiedenis-van-ede/archeologie>
- 5. Inventariserend Veldonderzoek, Verkennend booronderzoek, S190001, d.d. 19 maart 2019
- 6. Boom Effect Rapportage, perceel BNK01 C 02431 Bennekom d.d. 18 december 2019