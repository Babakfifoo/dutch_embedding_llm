# **Wijzigingsplan**

**Stationsweg Oost 188a, Woudenberg**

**Februari 2020**

Versie: vastgesteld

info@ro24.nl www.ro24.nl

| INHOUDSOPGAVE<br>2                      |  |
|-----------------------------------------|--|
| 1. Inleiding3                           |  |
| 1.1. Aanleiding3                        |  |
| 1.2. Ligging plangebied<br>3            |  |
| 1.3. Vigerend bestemmingsplan4          |  |
| 1.5. Leeswijzer<br>5                    |  |
| 2. Gebieds-<br>en projectbeschrijving6  |  |
| 2.1. Bestaande situatie6                |  |
| 2.2. Toekomstige situatie<br>7          |  |
| 3. Beleidskader<br>8                    |  |
| 3.1<br>Rijksbeleid<br>8                 |  |
| 3.2<br>Provinciaal beleid10             |  |
| 3.3. Gemeentelijk beleid10              |  |
| 4. Randvoorwaarden12                    |  |
| 4.1. Milieu12                           |  |
| 4.1.1. Bodem12                          |  |
| 4.1.2. Geluid12                         |  |
| 4.1.3. Luchtkwaliteit13                 |  |
| 4.1.4. Milieuzonering<br>14             |  |
| 4.1.5. Besluit Milieueffectrapportage16 |  |
| 4.2. Externe veiligheid17               |  |
| 4.3. Waterhuishouding<br>19             |  |
| 4.4. Archeologie en cultuurhistorie20   |  |
| 4.5. Natuurbescherming22                |  |
| 5.<br>Planopzet<br>24                   |  |
| 6. Uitvoerbaarheid25                    |  |
| 6.1. Economische uitvoerbaarheid25      |  |
| 6.2. Overleg ex artikel 3.1.1 Bro25     |  |
| 6.3. Zienswijzenprocedure<br>25         |  |

# **1. Inleiding**

# 1.1. Aanleiding

Het voorliggende wijzigingsplan heeft betrekking op het perceel gelegen naast Stationsweg Oost 188 in Woudenberg. De eigenaar heeft het plan opgevat om op het onbebouwde perceel een vrijstaande woning te bouwen.

De beoogde ontwikkeling is in strijd met het geldende bestemmingsplan. In het bestemmingsplan is een wijzigingsbevoegdheid opgenomen waarmee burgemeester en wethouders medewerking kunnen verlenen, mits er wordt voldaan aan een aantal voorwaarden.

Het voorliggende plan is een wijzigingsplan als bedoeld in artikel 3.6 lid 1 onder a van de Wet ruimtelijke ordening. Dit wijzigingsplan biedt de juridisch-planologische basis om de gewenste bestemmingswijziging mogelijk te maken.

# 1.2. Ligging plangebied

Het plangebied ligt ten oosten van de kern Woudenberg aan de Stationsweg Oost (N224). Het betreft het perceel, kadastraal bekend als gemeente Woudenberg, sectie G, nummer 781. Het plangebied heeft een oppervlakte van circa 1.260 m². Onderstaande kaart geeft de ligging van het plangebied weer.

- *1 Ligging plangebied*
- *2 Luchtfoto plangebied*
- 1.3. Vigerend bestemmingsplan

Ter plaatse geldt het bestemmingsplan 'Bebouwde Kom Woudenberg'. Dit bestemmingsplan is op 21 december 2017 vastgesteld door de gemeenteraad.

- *3 Fragment verbeelding bestemmingsplan 'Bebouwde Kom Woudenberg'*
Het perceel is deels bestemd als 'tuin', deels als 'wonen'. Ter plaatse is geen bouwvlak opgenomen. Om die reden is ter plaatse geen woning toegestaan.

### Wijzigingsbevoegdheid

In artikel 34.15 van de planregels is een wijzigingsbevoegdheid opgenomen. Deze regeling biedt burgemeester en wethouders de mogelijkheid om de bestemming ter plaatse te wijzigen in de bestemming(en) 'wonen' en 'tuin', ten behoeve van de bouw van maximaal 1 grondgebonden woning, met dien verstande dat:

- a. de goot- en bouwhoogte niet meer mag bedragen dan respectievelijk 6 en 9 meter;
- b. uit onderzoek blijkt dat de bodem geschikt is voor het betreffende gebruik;
- c. indien voor de wijziging van de bestemming noodzakelijk, uit onderzoek blijkt dat voldaan wordt aan de wettelijke normen voor wat betreft geluid, externe veiligheid, luchtkwaliteit en (agrarische) geurhinder;
- d. de ontwikkeling de uitoefening van bestaande bedrijven en hun bedrijfsvoering niet onevenredig belemmert;
- e. de ontwikkelingen passen in de omgeving en de parkeerbalans niet onevenredig wordt aangetast;
- f. overleg met het waterschap plaatsvindt in het kader van de watertoets;
- g. aantoonbaar wordt gemaakt dat de aanwezige flora en fauna niet wordt aangetast;
- h. er geen onevenredige aantasting plaatsvindt van:
	- 1. de belangen van derden;
	- 2. het straat- en bebouwingsbeeld;
	- 3. de verkeersveiligheid;
	- 4. de bouw- en gebruiksmogelijkheden van de aangrenzende gronden.

#### 1.5. Leeswijzer

Deze toelichting is als volgt opgebouwd. Hoofdstuk 2 beschrijft de huidige en toekomstige situatie van het plangebied. Hoofdstuk 3 gaat in op de belangrijkste beleidsaspecten. Achtereenvolgend wordt ingegaan op het rijks-, provinciale en gemeentelijk beleid. In hoofdstuk 4 wordt aandacht besteed aan de verschillende omgevingsaspecten die van invloed zijn op het bouwplan. Daarbij komen onder andere de relevante milieuaspecten aan de orde en wordt onder meer ingegaan op de onderdelen waterhuishouding, externe veiligheid, archeologie en flora en fauna. Hoofdstuk 5 geeft uitleg over de juridische planopzet. Hoofdstuk 6 gaat in op de uitvoerbaarheid van het plan.

# **2. Gebieds- en projectbeschrijving**

## 2.1. Bestaande situatie

### Stationsweg Oost

Het plangebied ligt ten oosten van Woudenberg, niet ver van de kern Scherpenzeel. De Stationsweg Oost (N224) is onderdeel van de hoofdwegenstructuur rondom de kern Woudenberg. Ter hoogte van de Stationsweg West gaat de Stationsweg Oost over in de Randweg. Samen met de Randweg neemt de Stationsweg Oost een groot deel van het doorgaand verkeer voor haar rekening.

Aan de noordzijde van de Stationsweg Oost ligt het bedrijventerrein Parallelweg. Aan de overkant van de weg, tegenover de nieuw te bouwen woning, is een Hubo bouwmarkt gevestigd. Daarnaast is de lokale Peugeotdealer te vinden. De aangrenzende percelen hebben een woonfunctie. De overwegend vrijstaande woningen vormen het bebouwingslint aan de zuidzijde van de Stationsweg Oost. Aan de zuidzijde grenst het plangebied aan een bedrijfsterrein, waar meerdere bedrijven zijn gevestigd (zie verder paragraaf 4.1.4). Direct grenzend aan het plangebied ligt een watergang.

Het plangebied is omheind met een ijzeren hekwerk. Het perceel loopt vanaf de wegzijde in een punt met een afrastering aan de westzijde en een smalle beek als begrenzing aan de oost- en noordzijde. Langs de beek staan bomen, bestaande uit berk, zwarte els en een enkele zomereik. In de zuidwesthoek staat tegen het hekwerk aan een kleine schuur. Het perceel wordt gebruikt als weide.

*4 Bestaande situatie en omgeving plangebied*

### 2.2. Toekomstige situatie

Het wijzigingsplan voorziet in de bouw van een vrijstaande woning. Qua situering, typologie en bouwmassa past de nieuwe woning in het bebouwingsbeeld van dit gedeelte van de Stationsweg Oost. Ter plaatse zijn overwegend ruime, vrijstaande woningen gebouwd, bestaande uit 2 bouwlagen met een kap.

Het aanwezige schuurtje zal worden gesloopt. Er wordt vanuit gegaan dat de bomen langs de waterloop aan de oostkant van het perceel blijven behouden.

Bij het opstellen van dit wijzigingsplan is uitgegaan van de volgende randvoorwaarden:

- Als perceelsgrenzen worden de grenzen van het aangeduide wijzigingsgebied gehanteerd;
- aan de voorzijde van het nieuwe woonperceel wordt de voorgevel van de nieuwe woning in de rooilijn van de bestaande woningen (nummer 188 en 190) gesitueerd;
- de afstand tot de zijdelingse perceelsgrenzen bedraagt minimaal 3 meter;
- de nokhoogte van de woning bedraagt maximaal 9 meter, en de goothoogte maximaal 4 meter.
- op het perceel mogen bijbehorende bouwwerken worden gebouwd, met een maximum totaaloppervlakte van 100 m².

Deze regels zijn gelijk aan de regeling die is opgenomen in het bestemmingsplan 'Bebouwde Kom Woudenberg'.

#### Welstand en beeldkwaliteit

Op dit moment zijn de definitieve bouwplannen nog niet bekend. Bij de uitwerking van het bouwplan zal de omgevingsvergunning worden getoetst aan redelijke eisen van welstand. In de welstandsnota zijn de criteria vastgelegd die het toetsingskader zullen vormen bij de beoordeling van het bouwplan.

#### Verkeer en parkeren

De bestemmingswijziging heeft geen gevolgen voor de verkeersafwikkeling of de parkeersituatie ter plaatse. Parkeren wordt volledig op eigen terrein opgelost. De nieuwe woning wordt ontsloten via de bestaande uitrit.

# **3. Beleidskader**

# 3.1 Rijksbeleid

# Structuurvisie Infrastructuur en Ruimte

Op 13 maart 2012 is de Structuurvisie Infrastructuur en Ruimte (SVIR) vastgesteld. Deze vervangt de Nota Ruimte. De SVIR is sindsdien het kader dat de ruimtelijke en mobiliteitsopgaven voor Nederland richting 2040 benoemt. Eén van de kernbegrippen in de Structuurvisie is decentralisatie. Provincies en gemeenten krijgen letterlijk de ruimte om maatwerk te leveren voor regionale opgaven. De SVIR is de eerste stap naar meer ruimte voor ontwikkeling, het terugbrengen van de bestuurlijke drukte en het schrappen van regelgeving. De tweede stap wordt de Omgevingswet. Deze integreert alle relevante wetten voor de ruimtelijke inrichting. Meer ruimte betekent ook minder en eenvoudigere regels en procedures.

Het Rijk kiest voor een selectievere inzet van rijksbeleid op slechts 13 nationale belangen. Voor deze belangen is het Rijk verantwoordelijk. Buiten deze 13 belangen hebben decentrale overheden beleidsvrijheid. Voor het plangebied is het volgende nationale belang relevant: '*Zorgvuldige afweging en transparante besluitvorming bij alle ruimtelijke en infrastructurele besluiten.*'

# *Toetsing planvoornemen*

Het rijksbeleid laat zich verder niet specifiek uit over betrekkelijk kleinschalige ontwikkelingen zoals de voorgenomen ontwikkeling. Hoofdstuk 4 gaat in op de wijze waarop rekening wordt gehouden met de verschillende planologische en milieuaspecten.

### Besluit algemene regels ruimtelijke ordening

Kern van de Wet ruimtelijke ordening is dat alle overheden hun ruimtelijke belangen vóóraf kenbaar maken en aangeven langs welke weg zij die belangen denken te realiseren. Het rijk en provincies bemoeien zich voortaan uitsluitend met wat daadwerkelijk van nationaal respectievelijk van provinciaal belang is. Ook moeten rijk en provincies duidelijk maken of de borging van een belang gevolgen heeft voor ruimtelijke besluitvorming door provincies en gemeenten. Het Besluit algemene regels ruimtelijke ordening (Barro) is op 22 augustus 2011 vastgesteld en heeft als doel om vanuit een concreet nationaal belang een goede ruimtelijke ordening te bevorderen. De AMvB is het inhoudelijke beleidskader van het Rijk waaraan bestemmingsplannen van gemeenten moeten voldoen. Dat betekent dat de AMvB regels geeft over bestemmingen en het gebruik van gronden en zich primair richt tot de gemeente. Daarnaast kan zij aan de gemeente opdragen in de toelichting bij een bestemmingsplan bepaalde zaken uitdrukkelijk te motiveren.

De algemene regels bewerkstelligen dat nationale ruimtelijke belangen doorwerken tot op lokaal niveau. Inhoudelijk gaat het om nationale belangen die samenhangen met het beschermen van ruimtelijke functies, zoals natuur in het Natuur Netwerk Nederland (NNN).

### *Toetsing planvoornemen*

Niet alle nationale ruimtelijke belangen staan in het Barro. Het besluit bevat alleen die nationale ruimtelijke belangen, die via het stellen van regels aan de inhoud of toelichting van bestemmingsplannen (of daarmee vergelijkbare besluiten) beschermd kunnen worden. De voorgenomen ontwikkeling heeft geen betrekking op de nationale belangen die in het Barro zijn genoemd. Het plan is daarom niet in strijd met de regels van het Barro.

## Erfgoed en ruimte

In de beleidsvisie 'Kiezen voor karakter, Visie erfgoed en ruimte' schetst het kabinet haar visie op het borgen van onroerend cultureel erfgoed in de ruimtelijke ordening. Om dit te bewerkstelligen is op 1 januari 2012 artikel 3.1.6, tweede lid, onderdeel a, van het Besluit ruimtelijke ordening (Bro) gewijzigd. Deze wijziging verplicht gemeenten om het aspect cultureel erfgoed expliciet mee te wegen bij de vaststelling van bestemmingsplannen (en dus ook bij andere ruimtelijke plannen, zoals afwijkingen o.g.v. de Wabo).

De manier waarop dat onderzoek uitgevoerd kan worden is beschreven in de Richtlijnen bouwhistorisch onderzoek. In de Richtlijnen bouwhistorisch onderzoek wordt een onderscheid in de fysieke omgeving

gemaakt tussen de cultuurhistorie in de ondergrond en de bovengrond:

- het bodemarchief (archeologische waarden);
- het bouwkundig erfgoed (gebouwen en structuren);
- het cultuurlandschap (historische geografie).

#### *Toetsing planvoornemen*

Paragraaf 4.4 gaat in op het aspect archeologie en cultuurhistorie.

#### Duurzame verstedelijking

Sinds 1 oktober 2012 is in het Besluit ruimtelijke ordening de verplichting opgenomen om in het geval van een nieuwe stedelijke ontwikkeling in de toelichting een onderbouwing op te nemen van nut en noodzaak van de nieuwe stedelijke ruimtevraag en de ruimtelijke inpassing. Hierbij wordt uitgegaan van de 'ladder voor duurzame verstedelijking' zoals opgenomen in artikel 3.1.6, lid 2 Bro. De ladder bestond oorspronkelijk uit drie treden. Sinds 1 juli 2017 is de ladder vereenvoudigd en als volgt omschreven:

*De toelichting bij een bestemmingsplan dat een nieuwe stedelijke ontwikkeling mogelijk maakt, bevat een beschrijving van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien*

### *Toetsing planvoornemen*

Volgens constante jurisprudentie van de Afdeling bestuursrechtspraak van de Raad van State is bij minder dan 11 woningen echter geen sprake van een stedelijke ontwikkeling. Een toets aan de ladder kan in relatie tot het voorliggende plan (de bouw van één woning) dan ook achterwege blijven.

## 3.2 Provinciaal beleid

# Provinciale Ruimtelijke Structuurvisie 2013-2028

De ruimtelijke ambities van de provincie Utrecht zijn verwoord in de Provinciale Ruimtelijke Structuurvisie 2013-2028 (PRS). De PRS is op 4 februari 2013 vastgesteld door Provinciale Staten van Utrecht. De PRS wordt elke vier jaar opnieuw bekeken en eventueel aangepast (herijking). De eerste herijking is in december 2016 vastgesteld. In de PRS geeft de provincie aan welke doelstellingen van provinciaal belang zijn, welk beleid bij deze doelstellingen hoort en op hoe uitvoering wordt gegeven aan dit beleid.

In de PRS zijn verschillende pijlers opgenomen voor de provinciale belangen, waaronder de pijler vitale dorpen en steden. De provincie zet in op binnenstedelijke ontwikkeling (binnen de rode contouren) om de steden, dorpen en kernen in de provincie aantrekkelijk te houden om in te wonen, werken en te ontmoeten. De combinatie van historische bebouwing, diverse woningtypes, diverse voorzieningen en sport- en ontspanningsmogelijkheden in de nabijheid draagt bij aan deze vitaliteit.

### Provinciale ruimtelijke verordening

De hoofddoelstellingen van de Structuurvisie zijn door de Provincie Utrecht juridisch vormgegeven in de Provinciale Ruimtelijke Verordening. Deze provinciale verordening, als bedoeld in artikel 4.1 van de Wet ruimtelijke ordening, is eveneens vastgesteld op 4 februari 2013 en in december 2016 herijkt. In de PRV zijn regels vastgelegd waar gemeenten zich bij het maken van bestemmingsplannen aan moeten houden. Rode contouren zijn hierbij een belangrijk sturingsinstrument. Door toepassing hiervan worden belangrijke waarden in het buitengebied beschermd en wordt het landelijk gebied open gehouden. Gelijktijdig wordt hierdoor zorgvuldig ruimtegebruik in het bestaande stedelijk gebied gestimuleerd. Binnen de rode contour hebben gemeenten veel beleidsvrijheid.

## *Toetsing planvoornemen*

Het plangebied is onderdeel van het door de provincie aangewezen stedelijke gebied (rode contour). Het streven is dat ten minste tweederde van het woningbouwprogramma binnen de rode contouren gerealiseerd wordt. Het wijzigingsplan voorziet in het toevoegen van een woning op een onbebouwd perceel binnen bestaand stedelijk gebied en past hiermee binnen het beleid van de provincie Utrecht.

### 3.3. Gemeentelijk beleid

### Structuurvisie Woudenberg 2030

Op 23 mei 2013 heeft de gemeenteraad de Structuurvisie Woudenberg 2030 vastgesteld. Op 24 januari 2019 heeft de raad een beperkte actualisatie vastgesteld, in de vorm van een oplegger. Hiermee vormt de structuurvisie ook de komende jaren de basis om sturing te geven aan ontwikkelingen.

De structuurvisie beschrijft in hoofdlijnen het ruimtelijk beleid van de gemeente en geeft de hoofdlijnen van de voorziene en gewenste ruimtelijke ontwikkelingen in Woudenberg voor de komende jaren weer. Daartoe is een aantal ruimtelijke opgaven geformuleerd waaraan wordt gewerkt. De structuurvisie geeft tevens inzicht in de wijze waarop die ruimtelijke ontwikkelingen kunnen worden gerealiseerd.

### *Toetsing planvoornemen*

Richting 2030 zet Woudenberg in op het verbinden, combineren en vernieuwen van haar kwaliteiten. Eén van de maatregelen die worden beschreven om de ruimtelijke structuur te versterken betreft het benutten van verschillende inbreidingslocaties. Het voorliggende wijzigingsplan sluit hiermee aan om de uitgangspunten van de gemeentelijke structuurvisie.

#### Woonvisie 2019+

Op 24 januari 2019 heeft de gemeenteraad de Woonvisie 2019+ vastgesteld. Op basis van het in 2018 uitgevoerde woningbehoefteonderzoek blijkt dat er behoefte is aan nieuwbouw voor alle doelgroepen. De gemeente zet in op duurzame woningbouw door te kiezen voor een hoog kwaliteitsniveau en voor nieuwbouw die aansluit op de behoeften.

De woonvisie is uitgewerkt aan de hand van vier focuspunten.

- 1. Nieuwbouw op basis van behoeften;
- 2. Betaalbare woningvoorraad;
- 3. Wonen, zorg en welzijn laten aansluiten op ambities;
- 4. Duurzame en toekomstbestendige woningvoorraad.

Door de groei van het aantal huishoudens in Woudenberg is er tot 2030 een behoefte in alle segmenten van de woningvoorraad, waarbij de nadruk ligt op het toevoegen van koopwoningen. De koopwoningvoorraad van Woudenberg bestaat voor het grootste deel uit woningen in het segment grofweg tussen de € 200.000 en € 250.000. De uitkomsten van het WBO tonen aan dat er ruimte is voor toevoeging van woningen in zowel het duurdere segment vanaf € 500.000, evenals in het goedkopere segment, met een prijs tot ongeveer € 150.000.

#### *Toetsing planvoornemen*

Het voorliggende wijzigingsplan voorziet in de bouw van een vrijstaande woning. Gelet op het bovenstaande wordt hiermee voorzien in een behoefte. Het plan past dan ook binnen het beleid van de woonvisie.

#### Groenbeleidsplan 2011

In het Groenbeleidsplan is de algemene visie voor het groen in de gemeente opgenomen, namelijk het streven naar een samenhangende groenstructuur met aandacht voor aantrekkelijk, aangenaam, karakteristiek en kwalitatief hoogwaardig groen.

De gemeente heeft de ambitie om het groen op een planmatige en structurele wijze in te richten en te beheren. Daarbij wordt nadruk gelegd op de relatie tussen dorp en landschap en het vergroten van de mogelijkheden voor flora en fauna in de gemeente. Met deze visie wil de gemeente het woon- en leefklimaat, de veiligheid, de herkenbaarheid van de kernen en de aansluiting van het groen op het omringende (natuur-)landschap versterken en waarborgen. Daarnaast s is de evenwichtige verdeling van het groen over het dorp van belang en wordt er met de visie ingespeeld op nieuwe vormen van gebruik en beleving van groen.

#### *Toetsing planvoornemen*

Het plangebied ligt binnen de bebouwde kom. De Stationsweg Oost is onderdeel van de hoofdwegenstructuur. Het plangebied maakt geen deel uit van de karakteristieke groenstructuur van Woudenberg.

# **4. Randvoorwaarden**

### 4.1. Milieu

In dit hoofdstuk worden de milieuaspecten behandeld die bij een ruimtelijke ontwikkeling dienen te worden bestudeerd. Achtereenvolgens komen de aspecten bodem, geluid, luchtkwaliteit, milieuzonering en het Besluit milieueffectrapportage aan de orde. Daarna wordt aandacht besteed aan de aspecten externe veiligheid, archeologie/cultuurhistorie, water en natuurbescherming.

## 4.1.1. Bodem

Bij het opstellen van een bestemmingsplan moet onderzoek worden verricht naar de bodemkwaliteit binnen de projectlocatie. Dit is geregeld in de Wet Bodembescherming. De reden hiervoor is dat eventueel aanwezige bodemverontreiniging van groot belang kan zijn voor de keuze van bepaalde bestemmingen en/of voor de uitvoerbaarheid het plan.

### Bodemonderzoek

In april 2019 heeft EstInvent BV een verkennend bodemonderzoek uitgevoerd (rapportnummer 033 03 19) conform NEN 5740. Tijdens het veldonderzoek zijn sporen baksteen waargenomen. In de overige boringen zijn geen waarnemingen gedaan die kunnen duiden op bodemverontreiniging. Zintuiglijk zijn op het maaiveld en in de opgeboorde grond en tussen de bijmenging met baksteen geen asbestverdachte materialen waargenomen. In de bovengrond zijn licht verhoogde gehalten met zink, lood en minerale olie aangetoond. In het grondwater zijn geen verhoogde concentraties aangetoond. Aangezien er geen sterk verhoogde gehalten zijn aangetoond, wordt een nader onderzoek niet noodzakelijk geacht. EstInvent concludeert dat de bodemkwaliteit geen belemmering vormt voor de voorgenomen bestemmingswijziging en de voorgenomen nieuwbouw op de locatie. Het bodemonderzoek is beoordeeld door de RUD Utrecht en akkoord bevonden.

### 4.1.2. Geluid

Een nieuwe ruimtelijke ontwikkeling, waarbij sprake is van de realisatie van een geluidsgevoelig object dient te worden getoetst aan de Wet geluidhinder (Wgh). In deze wet is bepaald hoe voor een gebied waar een ruimtelijke ontwikkeling plaatsvindt dient te worden omgegaan met geluidhinder als gevolg van wegverkeer, industrie en spoorwegen.

De Wgh stelt dat de geluidsbelasting op de gevels van gevoelige bestemmingen niet hoger mag zijn dan de hoogst toelaatbare waarden (voorkeursgrenswaarde van 48 dB). Kan hier niet aan worden voldaan, dan is de realisatie van geluidgevoelige bestemmingen niet toegestaan. Blijft de geluidsbelasting onder de voorkeursgrenswaarde dan zijn er akoestisch gezien geen belemmeringen en hoeven er geen procedures gevolgd te worden. Voor het voorliggende bouwplan is alleen het wegverkeer relevant, omdat het project niet is gelegen binnen de geluidszone van een spoorweg en/of gezoneerd industrieterrein.

In de Wgh is bepaald dat elke weg een geluidszone heeft, met uitzondering van woonerven en wegen waar een maximumsnelheid van 30 km/u voor geldt. Bij een ruimtelijke ontwikkeling waarbij sprake is van de ontwikkeling van geluidsgevoelige objecten (zoals een woning) binnen een geluidszone, dient een onderzoek te worden uitgevoerd naar de geluidsbelasting op deze gebouwen of terreinen.

### *Toetsing planvoornemen*

De nieuwe woning ligt in de zones van de Stationsweg Oost (N224) en de Parallelweg. Door De Milieuadviseur is een akoestisch onderzoek uitgevoerd. De hoogste geluidsbelasting bedraagt 57 dB, inclusief aftrek op grond van artikel 110g Wgh van 5 dB, afkomstig van de

Stationsweg Oost (N224). Bij de nieuwe woning wordt de voorkeursgrenswaarde van 48 dB uit de Wgh overschreden, maar de maximaal toelaatbare geluidsbelasting van 63 dB uit de Wgh wordt niet overschreden.

Het doel van de Wgh is geluidhinder te voorkomen. Maatregelen om de voorkeursgrenswaarde te bereiken zijn bijvoorbeeld het toepassen van stil wegdek op de Stationsweg Oost (N224), het vergroten van de afstand tussen de woning en de weg of het toepassen van dove gevels. Gezien de beperkte schaal van dit plan (realisatie van één woning) is het niet mogelijk of gewenst om effectieve maatregelen te treffen die de geluidsbelastingen terugbrengen tot de voorkeursgrenswaarde van 48 dB. Op basis van de Wgh kan de gemeente Woudenberg een hogere waarde verlenen voor de geluidsbelasting van 57 dB afkomstig van de Stationsweg Oost (N224). De verlening van de hogere waarde vindt plaats in een aparte hogere waarde-procedure gelijktijdig met de ruimtelijke procedure. Het college heeft de hogere grenswaarde vastgesteld.

# 4.1.3. Luchtkwaliteit

Sinds 15 november 2007 zijn de belangrijkste bepalingen over luchtkwaliteitseisen opgenomen in de Wet milieubeheer (hoofdstuk 5, titel 5.2 Wm). De regelgeving is uitgewerkt in onderliggende Algemene Maatregelen van Bestuur (AMvB's) en Ministeriële Regelingen. Artikel 5.16 Wm (eerste lid) geeft aan hoe en onder welke voorwaarden bestuursorganen bepaalde bevoegdheden (opgesomd in het tweede lid) kunnen uitoefenen in relatie tot luchtkwaliteitseisen. Als aannemelijk is dat aan één of een combinatie van de volgende voorwaarden wordt voldaan, vormen luchtkwaliteitseisen in beginsel geen belemmering voor het uitoefenen van de bevoegdheid:

- er is geen sprake van een feitelijke of dreigende overschrijding van een grenswaarde;
- een project leidt al dan niet per saldo niet tot een verslechtering van de luchtkwaliteit;
- een project draagt 'niet in betekenende mate' bij aan de concentratie van een stof;
- een project is genoemd of past binnen het NSL of binnen een regionaal programma van maatregelen.

### Het Besluit niet in betekenende mate bijdragen (luchtkwaliteitseisen)

Deze AMvB, verder te noemen het Besluit NIBM, legt vast wanneer een project niet in betekenende mate bijdraagt aan de concentratie van een bepaalde stof. Dat is het geval wanneer aannemelijk is dat het project een toename van de concentratie van fijn stof (PM10) of stikstofdioxide (NO2) veroorzaakt die niet meer bedraagt dan 3% van de jaargemiddelde concentratie van die stof. Dit komt overeen met een toename van maximaal 1,2 microgram/m3 voor zowel PM10 als NO2.

### *Toetsing planvoornemen*

De Regeling NIBM geeft voor specifieke projecten kwantitatieve grenzen. Zo is een nieuwbouwproject met maximaal 1500 woningen (bij 1 ontsluitingsweg) per definitie NIBM. Het voorliggende wijzigingsplan voorziet in de bouw van één vrijstaande woning en is daarmee NIBM.

Vanuit een goede ruimtelijke ordening is de huidige luchtkwaliteit ter plaatse getoetst met behulp van de NSL Monitoringstool (www.nsl-monitoring.nl). Door de metingen ter plaatse te toetsen aan de grenswaarden is gekeken of sprake is van een goed woon- en leefklimaat.

Uit metingen van het rekenpunt 201501 (aan de Stationsweg Oost ter plaatse van plangebied) zijn de volgende concentraties naar voren gekomen:

|                                                         | NO2 (stikstofdioxide) | PM10 (Fijn stof) |
|---------------------------------------------------------|-----------------------|------------------|
| Gemeten totale concentratie jaargemiddelde 2017 (µg/m3) | 20,7 µg/m3            | 20,2 µg/m3       |
| Grenswaarde concentratie (µg/m3)                        | 40 µg/m3              | 40 µg/m3         |

De gemeten concentraties stikstofdioxide en fijn stof liggen ruim onder de gestelde grenswaarden. Met betrekking tot de luchtkwaliteit zijn er dus geen belemmeringen voor de planwijziging.

# 4.1.4. Milieuzonering

### Bedrijven en Milieuzonering

In het kader van een goede ruimtelijke ordening moet aandacht worden besteed aan voorzienbare hinder en gevaar door milieubelastende activiteiten. Om dit te voorkomen moet tussen milieubelastende activiteiten en gevoelige functies (zoals woningen) voldoende afstand in acht genomen worden. Uitgangspunt is dat gevoelige functies geen onevenredige milieuhinder (geur, geluid etc.) mogen ondervinden van nabijgelegen bedrijvigheid.

Bij de milieuzonering wordt gebruik gemaakt van de door de Vereniging van Nederlandse Gemeenten (VNG) opgestelde Lijst van Bedrijfsactiviteiten. Hierin wordt per bedrijfssoort aangegeven welke milieu-invloed (in de vorm van geur, stof, geluid en gevaar) hiervan kan uitgaan en welke indicatieve afstand hierbij (minimaal) in acht genomen worden. Deze afstanden kunnen als basis worden gehanteerd, maar zijn indicatief. In het algemeen wordt door middel van het aanbrengen van een zonering (afstand) tussen bedrijvigheid en woonbebouwing de overlast ten gevolge van de bedrijfsactiviteiten zo laag mogelijk gehouden. In de VNG-brochure wordt onderscheid gemaakt tussen de omgevingstypen "rustige woonwijk en rustig buitengebied" en "gemengd gebied". Gelet op de aanwezige bedrijven en de ligging aan de N224 kan de omgeving van het plangebied worden getypeerd als "gemengd gebied".

# *Toetsing planvoornemen*

### Bedrijfsperceel Stationsweg Oost 192a-194c

Ten zuiden van het plangebied, op ca. 7 meter van de achterste perceelsgrens, ligt het bedrijfsperceel Stationsweg 192a-194c. Op deze gronden zijn diverse bedrijven gehuisvest. Eén van deze bedrijven betreft de Sandro Groep, een leverancier van bestratingsmateriaal, tuinhout en tuinaccessoires. Dit bedrijf heeft ter plekke een showtuin; daarnaast vindt op een deel van het perceel buitenopslag plaats. In hetzelfde bedrijfspand is Top Buitenspeelgoed gevestigd. Beide bedrijven zijn de afgelopen jaren gegroeid en hebben nieuwbouwplannen. Daartoe is in maart 2019 een nieuw bestemmingsplan in procedure gebracht voor deze bedrijfslocatie. (Herziening bebouwde kom Stationsweg Oost 194c).

*5 Ligging plangebied t.o.v. bedrijfsterrein Stationsweg 192a-194c*

Op grond van het geldende bestemmingsplan 'Bebouwde Kom Woudenberg' zijn op het perceel bedrijven tot en met categorie 2 toegestaan. Het nieuwe bestemmingsplan dat voor het perceel in procedure is gebracht verandert hierin niets. Uitgaande van het omgevingstype 'gemengd' geldt voor dit type bedrijven een richtafstand van 10 meter. Deze afstand wordt gemeten vanaf de gevel of de grens van het bouwvlak tot aan de bestemmingsgrens van het bedrijf. De afstand tot de bedrijfsbestemming bedraagt ca 37 meter. Aan deze richtafstand wordt voldaan.

- *6 Afstanden tussen nieuw bouwvlak en bedrijfsbestemmingen*
#### Bedrijventerrein Parallelweg

Tegenover de nieuw te bouwen woning is een Hubo bouwmarkt gevestigd. Daarnaast is een Peugeotdealer gevestigd. Een autohandel (SBI 451, 452, 454) valt onder categorie 2, waarvoor een richtafstand geldt van 30 meter, en in geval van het omgevingstype 'gemengd gebied' van 10 meter. Een bouwmarkt (SBI 4752) valt onder categorie 1. Hiervoor geldt een richtafstand van 10 meter. Uit afbeelding 7 blijkt dat de afstand van het bouwvlak tot het bedrijventerrein 30 meter bedraagt. Aan de richtafstanden wordt dus ruimschoots voldaan.

Bij de beoordeling van plannen in het kader van milieuzonering is echter niet de feitelijke situatie maatgevend, maar moet worden gekeken naar de planologische mogelijkheden. Op grond van het bestemmingsplan 'Bebouwde kom Woudenberg' (en de correctieve herziening) geldt voor het bedrijventerrein Parallelweg de bestemming 'bedrijventerrein'. Rondom de burgerwoningen Parallelweg 10, 12 en 14 en de burgerwoningen aan de zuidzijde van de Stationsweg Oost is een zone opgenomen waarbinnen bedrijven uit maximaal milieucategorie 2 en (in de zone direct daaromheen) uit maximaal milieucategorie 3.1 zijn toegestaan. Voor bedrijven in categorie 2 geldt een richtafstand van 30 meter, voor categorie 3.1-bedrijven 50 meter. In dit geval is sprake van het omgevingstype 'gemengd gebied' en kunnen deze afstanden met één stap worden teruggebracht tot 10 resp. 30 meter.

Uit afbeelding 7 blijkt dat de afstand tot het bedrijventerrein 30 meter bedraagt. Zoals geconstateerd wordt hiermee voldaan aan de richtafstanden. Geconcludeerd kan worden dat het aspect milieuzonering geen belemmering vormt voor deze bestemmingswijziging.

#### 4.1.5. Besluit Milieueffectrapportage

Projecten kunnen belangrijke nadelige gevolgen hebben voor het milieu, waardoor het opstellen van een milieueffectrapportage (m.e.r.) of het verrichten van een m.e.r.-beoordeling noodzakelijk is. In het Besluit milieueffectrapportage is vastgelegd welke activiteiten m.e.rplichtig zijn en voor welke activiteiten een m.e.r-beoordeling moet worden verricht. In onderdeel C van de bijlage bij het Besluit milieueffectrapportage zijn de activiteiten, plannen en besluiten opgenomen waarvoor het maken van een milieueffectrapportage (m.e.r.) verplicht is. In onderdeel D van de bijlage zijn de activiteiten, plannen en besluiten opgenomen waarvoor een m.e.r.-beoordeling moet worden uitgevoerd.

Voor alle activiteiten zijn drempelwaarden opgenomen. Als een activiteit voorkomt in kolom 1 van de C- of D-lijst en de drempelwaarden uit kolom 2 worden overschreden, is een m.e.r. (onderdeelC) of een m.e.r.-beoordeling (onderdeel D) verplicht. Komt een activiteit niet voor in kolom 1, dan geldt er geen m.e.r-(beoordelings)plicht.

Voor activiteiten die genoemd worden in onderdeel D, maar waarbij de drempelwaarde niet wordt overschreden, geldt de verplichting om na te gaan of tóch een m.e.r.-beoordeling (of een m.e.r.) moet worden uitgevoerd. Het bevoegd gezag moet in zo'n geval nagaan of er sprake is van omstandigheden die - ondanks dat de drempelwaarden niet worden overschreden - aanleiding geven voor het verrichten van een m.e.r.(beoordeling). Voor deze afweging gelden echter geen vormvereisten, daarom wordt de term 'vormvrije m.e.r. beoordeling' gehanteerd.

In artikel D van de bijlage bij het Besluit milieueffectrapportage is een categorie 'stedelijk ontwikkelingsproject' (D11.2) opgenomen. Op grond van het Besluit milieueffectrapportage dient voor de 'aanleg, wijziging of uitbreiding van een stedelijk ontwikkelingsproject, met inbegrip van de bouw van winkelcentra of parkeerterreinen' een m.e.r.-beoordeling te worden uitgevoerd in gevallen waarin de activiteit betrekking heeft op:

- a. een oppervlakte van 100 hectare of meer;
- b. een aaneengesloten gebied en 2.000 of meer woningen omvat, of;
- c. een bedrijfsvloeroppervlakte van 200.000 m² of meer.

#### *Toetsing planvoornemen*

Het plan voorziet in de bouw van één woning. Er is geen sprake van een activiteit genoemd in bijlage C en D van het Besluit m.e.r. Gesteld kan worden dat er geen sprake is van een 'stedelijk ontwikkelingsproject'. Aangezien er hier niet gesproken kan worden van een 'stedelijke ontwikkeling' is de activiteit dus niet m.e.r.-(beoordelings)plichtig en hoeft er ook geen vormvrije m.e.r.-beoordeling opgesteld te worden.

#### 4.2. Externe veiligheid

Bij externe veiligheid gaat het om het beperken en beheersen van risico's voor de omgeving vanwege handelingen met gevaarlijke stoffen. Het kan hierbij zowel gaan over het gebruik, de opslag en de productie als over het transport van gevaarlijke stoffen. De wetgeving rond externe veiligheid richt zich op het beschermen van kwetsbare en beperkt kwetsbare objecten. Kwetsbaar zijn onder meer woningen, onderwijs- en gezondheidsinstellingen en kinderopvang- en dagverblijven. Beperkt kwetsbaar zijn onder meer kantoren, winkels, horeca en parkeerterreinen. Bij externe veiligheid wordt onderscheid gemaakt tussen inrichtingen waar gevaarlijke stoffen worden bewaard en/of bewerkt, transportroutes waarlangs gevaarlijke stoffen worden vervoerd en ondergrondse buisleidingen.

Uit het Besluit externe veiligheid inrichtingen (Bevi) en de richtlijnen voor het vervoer van gevaarlijke stoffen (Circulaire risiconormering gevaarlijke stoffen) volgt de verplichting om bij ruimtelijke plannen in te gaan op de risico's die handelingen met gevaarlijke stoffen kunnen veroorzaken voor het plangebied. Externe veiligheid moet altijd in preventieve zin deel uitmaken van de besluitvorming bij nieuwe situaties.

De risico's worden onderverdeeld in het plaatsgebonden risico (PR) en het groepsrisico (GR). Het PR beschrijft de kans per jaar dat een persoon op een plaats in de omgeving van een risicovolle activiteit zou verblijven, overlijdt als rechtstreeks gevolg van door die activiteit veroorzaakte calamiteit. Een kans op overlijden van 1 op de miljoen per jaar (PR=10-6) wordt aanvaardbaar geacht. Dit is een harde grenswaarde die niet mag worden overschreden. Rondom de 'risicobron' (weg, spoorlijn, bedrijf, etc.) wordt een risicocontour gelegd. Binnen deze contour mogen geen kwetsbare objecten liggen. Het groepsrisico geeft een indicatie van de maatschappelijke ontwrichting in geval van een calamiteit met gevaarlijke stoffen (een ramp). Het GR is een maat voor de cumulatieve kansen per jaar dat tenminste 10, 100 of 1000 personen overlijden als rechtstreeks gevolg van hun aanwezigheid in het invloedsgebied van een risicovolle activiteit en van een daardoor veroorzaakte calamiteit. Rondom een risicobron wordt een invloedsgebied gedefinieerd, waarbinnen grenzen worden gesteld aan het aantal maximaal aanwezige personen, de z.g. oriënterende waarde (OW). De kans op en de gevolgen van mogelijke ongevallen zijn te berekenen in een risicoanalyse. Met de risicoanalyse is voor elke willekeurige locatie langs een route van gevaarlijke stoffen (weg, binnenwater, spoor), het risico voor de omgeving te berekenen. Eenzelfde berekening kan worden gemaakt voor inrichtingen waar gevaarlijke stoffen aanwezig zijn (chemische installaties, vuurwerkfabrieken, LPG installaties, etc.).

### *Toetsing planvoornemen*

Er is een analyse gemaakt van de externe veiligheid voor het plangebied. Voor de inventarisatie van de risicobronnen in en om het plangebied is de Risicokaart van de Provincie Utrecht geraadpleegd.

In onderstaande figuur is het plangebied weergegeven:

*7 Uitsnede risicokaart provincie Utrecht*

### Risicovolle inrichtingen

Op ruim 140 meter ten noorden van het plangebied is aan de Parallelweg 6 een bedrijf gevestigd dat valt onder de werking van het BRZO. Op het terrein worden gevaarlijke stoffen opgeslagen. De plaatsgebonden risicocontour valt volledig binnen de terreingrens van het bedrijf.

### Hogedruk aardgastransportleiding

Op ca 170 meter ten westen van het plangebied ligt een hogedruk aardgastransportleiding, die in beheer is bij de Gasunie. De plaatsgebonden risicocontour van deze leiding bedraagt 0 meter. Het invloedsgebied bedraagt circa 95 meter. Het plangebied ligt ruim buiten deze afstand.

### Provinciale weg N224

De Stationsweg Oost is een weg waarover transport van gevaarlijke stoffen met stofcategorie code (LF1, LF2 (brandbare en zeer brandbare vloeistoffen) en GF3 (licht ontvlambare gassen) plaatsvindt. In de Handleiding Risicoanalyse Transport (HART) zijn vuistregels opgenomen waarmee inzicht kan worden gegeven in de risicosituatie langs transportroutes zoals de N224. Op basis van de vuistregels volgt dat 10% van de oriëntatiewaarde van het groepsrisico niet wordt overschreden.

Vanwege de ligging van het plangebied aan de N224 en de nabijheid van de risicovolle inrichting is een verantwoording van het groepsrisico opgesteld. Deze verantwoording is opgenomen in bijlage 3.

Uit het bovenstaande volgt dat het aspect externe veiligheid geen belemmering vormt voor de bestemmingswijziging.

## 4.3. Waterhuishouding

Op grond van het Besluit ruimtelijke ordening moet in de toelichting van ruimtelijke plannen een waterparagraaf worden opgenomen. Hierin wordt beschreven hoe rekening is gehouden met de gevolgen van het plan voor de taken en belangen van het waterschap.

Met het Waterbeleid 21e eeuw spelen de waterbeheerders in op de huidige situatie en toekomstige ontwikkelingen, die hogere eisen stellen aan het waterbeheer. Het gaat hierbij om onder meer de klimaatverandering, bodemdaling en zeespiegelrijzing. Het Waterbeleid 21e eeuw heeft twee principes voor duurzaam waterbeheer geïntroduceerd. Dit zijn de tritsen:

- Vasthouden, bergen en afvoeren;
- Schoonhouden, scheiden en zuiveren.

De trits 'vasthouden, bergen en afvoeren' houdt in dat overtollig water zoveel mogelijk in het plangebied wordt vastgehouden in de bodem (infiltratie) en in het oppervlaktewater wordt geborgen. Vervolgens wordt, zo nodig, het water tijdelijk geborgen in bergingsgebieden en pas als vasthouden en bergen te weinig opleveren, wordt het water afgevoerd.

Bij 'schoonhouden, scheiden en zuiveren' gaat het erom dat het water zoveel mogelijk schoon wordt gehouden. Vervolgens worden schoon en vuil water zoveel mogelijk gescheiden en als laatste, wanneer schoonhouden en scheiden niet mogelijk is, komt het zuiveren van verontreinigd water aan bod.

Het waterschap Vallei en Veluwe is verantwoordelijk voor het waterbeheer in en om de gemeente Woudenberg. In het Waterbeheersprogamma 2016 – 2020 wordt het beleid van het waterschap weergegeven. Het Waterbeheersprogramma omvat alle watertaken van het waterschap: waterkwantiteit, waterkwaliteit, waterkering en waterketen. Het plan bouwt voort op bestaand (inter)nationaal beleid (Kaderrichtlijn Water, Nationaal Bestuursakkoord Water) en is gericht op het beschermen tegen overstromingen, het zuiveren van afvalwater en het zorgen voor de kwaliteit van oppervlaktewater en voor het waterpeil.

Vanuit de waterbeheerder zijn het waterbeheersplan en de Keur oppervlaktewateren en waterkeringen de belangrijkste beleidsdocumenten. Het beleid is gericht op het vasthouden van gebiedseigen water en het voorkomen van wateroverlast. Met name door afkoppelen van verhard oppervlak, in combinatie met infiltratie en percolatievoorzieningen kan hier invulling aan gegeven worden. Het streven naar ecologisch gezond water is gericht op het voorkomen van emissies naar het grondwater. Dit betekent onder meer dat het materiaalgebruik dient te voldoen aan de eisen van het Nationaal Pakket Duurzaam Bouwen. Tevens dient het gebruik van chemische onkruidbestrijdingsmiddelen vermeden te worden

### *Toetsing planvoornemen*

#### Watergang

Het plangebied grenst aan een sloot (B-watergang). Met het waterschap heeft afstemming plaatsgevonden over de voorgenomen ontwikkeling. Na overleg met het waterschap blijkt dat er een positief wateradvies wordt afgegeven voor het plan, daar er niet gebouwd gaat worden nabij de watergang. Mochten er in de toekomstplannen zijn om in de beschermingszone te bouwen heeft de initiatiefnemer te maken met de Keur en beleidsregels van het Waterschap.

*8 Uitsnede legger ter plaatse van het plangebied*

In de directe omgeving van het plangebied zijn geen primaire- of regionale waterkeringen aanwezig. Het perceel is dan ook niet gelegen binnen de kern- of beschermingszone van een waterkering. Het gebied ligt binnen de boringsvrije zone van de drinkwaterwinning Woudenberg.

# Verharding

Volgens de eisen van het Waterschap Vallei & Veluwe dient bij nieuwe ontwikkelingen groter dan 1500 m² in stedelijk gebied watercompensatie plaats te vinden. Gelet op de beperkte omvang van dit project kan watercompensatie achterwege blijven.

### Riolering

Bij nieuwbouwprojecten dient de regenwaterriolering te worden aangelegd met inachtneming van de uitgangspunten van het duurzaam omgaan met regenwater. De vuil- en regenwaterriolering worden volgens dit principe gescheiden. Het hemelwater van het verhard oppervlak zal direct worden afgevoerd naar het oppervlaktewater in de directe omgeving van het plangebied (afkoppelen). Het afvalwater van de woning wordt direct op de bestaande riolering aangesloten overeenkomstig de door de gemeente gestelde eisen. Bij de nieuwbouw wordt geen gebruik gemaakt van uitloogbare bouwmetalen.

### Digitale watertoets

Voor het voorliggende wijzigingsplan is een watertoetsproces doorlopen. De 'watertoets' is een instrument dat waterhuishoudkundige belangen expliciet en op evenwichtige wijze laat meewegen bij het opstellen van ruimtelijke plannen en besluiten. Het watertoetsproces voor het project Stationsweg Oost naast 188 is op 9 april 2019 digitaal doorlopen via www.dewatertoets.nl. Waterschap Vallei en Veluwe is via deze weg door de initiatiefnemer van de ruimtelijke ontwikkeling op de hoogte gebracht van de plannen.

#### Conclusie

De herontwikkeling heeft geen negatieve gevolgen voor het waterhuishoudkundige systeem ter plaatse.

#### 4.4. Archeologie en cultuurhistorie

### Archeologie

Het beschermen van cultureel erfgoed is een taak van de overheid. Een goed beleid moet zorgen voor een zorgvuldige omgang met het culturele erfgoed, zowel bovengronds als ondergronds. Sinds 1 juli 2016 is de Erfgoedwet van kracht. Deze vervangt de Wet op de

archeologische monumentenzorg. Op grond van de Erfgoedwet liggen archeologische taken en verplichtingen bij de gemeenten. Van hen wordt verwacht dat zij een archeologisch beleid met bijbehorende instrumenten ontwikkelen.

In 2010 heeft de gemeente Woudenberg samen met de gemeente Renswoude een archeologische verwachtings- en beleidsadvieskaart laten opstellen. Het gemeentelijke beleid heeft tot doel om zorgvuldig om te gaan met archeologische waarden bij ruimtelijke ontwikkelingen. Op deze wijze kunnen ze zo goed mogelijk worden behouden voor toekomstige generaties. Daarnaast kunnen de archeologische waarden meer worden ingezet ter versterking van de ruimtelijke kwaliteit, identiteit en cultuurbeleving.

*9 Uitsnede archeologische beleidskaart* 

Ter plaatse van het plangebied geldt een lage archeologische verwachtingswaarde (AWV-3). In het bestemmingsplan 'Bebouwde Kom Woudenberg" is voor zones met een lage verwachting geen dubbelbestemming opgenomen. Nader onderzoek is hier niet noodzakelijk.

# Cultuurhistorie

Van cultuurhistorisch waardevolle elementen is in het plangebied geen sprake. Het belangrijkste cultuurhistorische landschapselement in de gemeente Woudenberg is de Grebbelinie. Het plangebied bevindt zich op een afstand van ca. 80 meter van een gebied waar resten van de Grebbelinie aanwezig kunnen zijn, in het bijzonder 'stelling uit periode1940 /1945'. De cultuurhistorische waarden van de Grebbelinie worden hiermee niet geschaad.

*10 Historisch geografische elementen (Boshoven, De Boer, en Bekius 2010)*

# 4.5. Natuurbescherming

Sinds 1 januari 2017 is één wet van toepassing die de natuurwetgeving in Nederland regelt: de Wet natuurbescherming. De wet ligt in de lijn van Europese wetgeving, zoals de Vogelrichtlijn en de Habitatrichtlijn. De Wet natuurbescherming vervangt de Boswet, de Flora- en Faunawet en de Natuurbeschermingswet 1998.

### Wet natuurbescherming

Via de Wet natuurbescherming wordt de soortenbescherming en gebiedsbescherming geregeld. De soortenbescherming heeft betrekking op alle, in Nederland in het wild voorkomende zoogdieren, (trek)vogels, reptielen en amfibieën, op een aantal vissen, libellen en vlinders, op enkele bijzondere en min of meer zeldzame ongewervelde diersoorten en op een honderdtal vaatplanten. Gebiedsbescherming wordt geregeld middels de Natura 2000 gebieden. Daarnaast kan de provincie ervoor kiezen om een gebied aan te wijzen als bijzonder nationaal natuurgebied- of landschap of als Nationaal Natuurnetwerk (NNN). Welke soorten planten en dieren wettelijke bescherming genieten, is vastgelegd in de bijlage van de Wet natuurbescherming. Dat houdt in dat, bij planvorming, uitdrukkelijk rekening gehouden moet worden met gevolgen, die ruimtelijke ingrepen hebben, voor instandhouding van de beschermde soort.

### Nationaal Natuurnetwerk

De term EHS werd in 1990 geïntroduceerd in het Natuurbeleidsplan (NBP) van het ministerie van Landbouw, Natuur en Voedselkwaliteit. In 2013 veranderde de naam van Ecologische Hoofdstructuur naar Nationaal Natuurnetwerk (NNN). NNN is een netwerk van gebieden in Nederland waar de natuur voorrang heeft. Het netwerk helpt voorkomen dat planten en dieren in geïsoleerde gebieden uitsterven en dat natuurgebieden hun waarde verliezen. Het NNN kan worden gezien als de ruggengraat van de Nederlandse natuur. NNN is tevens opgenomen in de Structuurvisie van de provincie. Indien het projectgebied in of in de nabijheid van het NNN gelegen is, verlangt de provincie een 'nee-tenzij-toets'.

# *Toetsing planvoornemen*

## Soortenbescherming: quickscan Flora en Fauna

Door Eelerwoude is een ecologische quickscan uitgevoerd (d.d. 20 maart 2019). Het doel van de quickscan is om in beeld te krijgen of door de geplande ontwikkelingen schade kan ontstaan aan populaties van beschermde soorten flora en/of fauna en hoe deze schade beperkt of gecompenseerd kan worden. Tijdens het verkennende veldonderzoek is nagegaan of in het plangebied beschermde planten en dieren voorkomen.

Volgens Eelerwoude kan een aantal soorten zoals de bruine kikker, bastaardkikker, gewone pad en kleine watersalamander van de beek gebruik maken en het plangebied gebruiken als landbiotoop. De ingreep zal naar verwachting leiden tot een beperkt verlies van leefgebied van deze soorten. Deze soorten zijn opgenomen in de Wet natuurbescherming en behoren tot het beschermingsregime 'andere soorten'. In de provincie Utrecht geldt voor deze soorten bij een ruimtelijke inrichting een vrijstelling van de ontheffingsplicht.

Bij de bouw van de nieuwe woning blijven de sloot en de bomen behouden. Er blijft dus een zone vrij. Bij de uitvoering van de bouwwerkzaamheden kan deze zone worden afgeschermd, zodat eventueel aanwezige soorten de mogelijkheid hebben om te ontsnappen. Hiervoor kunnen voorschriften aan de omgevingsvergunning worden verbonden.

Eelerwoude concludeert dat negatieve effecten op beschermde soorten kunnen worden uitgesloten. Wel moet rekening worden gehouden met broedende vogels. Daarnaast moet de zorgplicht in acht worden genomen. Nader onderzoek of een ontheffing Wet natuurbescherming is niet noodzakelijk.

### Gebiedsbescherming

Het plangebied maakt geen onderdeel uit van een Natura 2000-gebied (Vogel- of Habitatrichtlijngebieden). In de verdere omgeving van het plangebied ligt een aantal Natura 2000-gebieden, te weten het Binnenveld, Uiterwaarden Rijntakken en Kolland & Overlangbroek. Alle gebieden zijn aangewezen als Habitatrichtlijngebied. De Uiterwaarden Rijntakken zijn daarnaast ook aangewezen als Vogelrichtlijngebied. Gelet op de afstand tot deze gebieden en de omvang van het plan (de bouw van één woning) worden er geen negatieve effecten verwacht.

# **5. Planopzet**

Het wijzigingsplan 'Stationsweg Oost, 188a' bestaat uit een verbeelding en regels betreffende de bestemming en gaat vergezeld van deze toelichting.

Het betreft hier een wijzigingsplan op grond van artikel 34.15 van de regels van het bestemmingsplan 'Kom Woudenberg'. Op grond van artikel 3.6 lid 3 Wet ruimtelijke ordening maakt een wijzigingsplan deel uit van het bestemmingsplan op basis waarvan het is vastgesteld. Dat betekent in dit geval dat de regels van het bestemmingsplan 'Kom Woudenberg' automatisch integraal van toepassing zijn op het voorliggende wijzigingsplan. In de regels zelf wordt niets gewijzigd.

De wijziging houdt in dat de woonbestemming ter plaatse van het plangebied wordt vergroot, ten koste van de bestemming 'tuin'. Daarnaast is een bouwvlak ingetekend. Dit maakt het mogelijk dat ter plaatse 1 woning kan worden gebouwd.

# **6**. **Uitvoerbaarheid**

## 6.1. Economische uitvoerbaarheid

Op grond van artikel 6.12 van de Wro is het verplicht voor gronden waarvoor een bestemmingsplan (of wijzigingsplan) wordt opgesteld een exploitatieplan vast te stellen. Artikel 6.12 lid 2 Wro bepaalt dat geen exploitatieplan hoeft te worden vastgesteld indien het verhaal van kosten van de grondexploitatie over de in de in het plan begrepen gronden *anderszins verzekerd* is.

Het voorliggende wijzigingsplan maakt de bouw van een nieuwe vrijstaande woning mogelijk. Het betreft een particulier initiatief op particulier grondeigendom. De kosten die verbonden zijn aan het plan komen dan ook voor rekening van de initiatiefnemer. Tussen de gemeente en initiatiefnemer zal een anterieure overeenkomst worden afgesloten, evenals een planschadeverhaalsovereenkomst. Hierdoor is het kostenverhaal anderszins verzekerd; het is daarom niet nodig om bij de vaststelling van dit wijzigingsplan tevens een exploitatieplan vast te stellen.

# 6.2. Overleg ex artikel 3.1.1 Bro

Artikel 3.1.1 van het Besluit ruimtelijke ordening (Bro) geeft aan dat de gemeente bij de voorbereiding van een omgevingsvergunning met planologische afwijking overleg moet plegen met de besturen van betrokken gemeenten en waterschappen en met die diensten van provincie en rijk die betrokken zijn bij de zorg voor ruimtelijke ordening of belast zijn met de behartiging van belangen welke in het plan in het geding zijn.

Het concept-ontwerpbestemmingsplan is in het kader van het wettelijke vooroverleg toegezonden aan de overlegpartners. De provincie Utrecht heeft gemeld dat het bestemmingsplan geen aanleiding geeft om opmerkingen te maken. Vanuit de Veiligheidsregio Utrecht is geadviseerd om de toelichting aan te vullen met de verantwoording van het groepsrisico in verband met de ligging van het plangebied in het invloedsgebied van risicovolle inrichtingen en de transportroute (N224). Naar aanleiding van deze opmerkingen van de VRU is paragraaf 4.2 uitgebreid en is een uitgebreide verantwoording groepsrisico toegevoegd. Deze verantwoording is afgestemd met en akkoord bevonden door de VRU. De opmerking over de handreiking heeft geen juridische relevantie voor het bestemmingsplan, maar wordt doorgegeven aan initiatiefnemers.

### 6.3. Zienswijzenprocedure

Het ontwerpwijzigingsplan Stationsweg Oost 188a heeft gedurende zes weken voor een ieder ter visie gelegen, van 4 september 2019 tot en met 15 oktober 2019. Gedurende de periode van ter inzage legging zijn er drie zienswijzen ingediend. In de Nota van beantwoording zienswijzen, die als bijlage is opgenomen bij deze toelichting, zijn de zienswijzen samengevat en voorzien van een antwoord.