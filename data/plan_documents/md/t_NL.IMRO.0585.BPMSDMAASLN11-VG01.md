# **Toelichting Bestemmingsplan Maaslaantje 11 te Maasdam Gemeente Binnenmaas**

**NL.IMRO. 0585.BPMSDMAASLN11-VG01 28 SEPTEMBER 2017**

|    | INHOUDSOPGAVE                                 | PAG.     |
|----|-----------------------------------------------|----------|
| 1. | Inleiding                                     | 3        |
|    | 1.1 Situering                                 | 3        |
|    | 1.2 Aanleiding en doelstelling                | 3        |
|    | 1.3 Het bestemmingsplan                       | 5        |
|    | 1.4 Leeswijzer                                | 6        |
| 2. | Beschrijving plangebied en bouwplan           | 7        |
|    | 2.1 Inleiding                                 | 7        |
|    | 2.2 Omgeving plangebied                       | 7        |
|    | 2.3 Huidige situatie                          | 7        |
|    | 2.4 Doel bestemmingsplan                      | 7        |
| 3. | Beleidskader                                  | 9        |
|    | 3.1 Inleiding                                 | 9        |
|    | 3.2 Rijksbeleid                               | 9        |
|    | 3.3 Provinciaal beleid                        | 10       |
|    | 3.4 Regionaal beleid                          | 11       |
|    | 3.5 Gemeentelijk beleid                       | 12       |
| 4. | Omgevingsaspecten                             | 14       |
|    | 4.1 Inleiding                                 | 14       |
|    | 4.2 Verkeer                                   | 14       |
|    | 4.3 Flora en fauna                            | 14       |
|    | 4.4 Archeologische waarden                    | 15       |
|    | 4.5 Waterhuishouding                          | 15       |
|    | 4.6 Milieuzonering                            | 16       |
|    | 4.7 Geluid                                    | 17       |
|    | 4.8 Bodem                                     | 18       |
|    | 4.9 Geur                                      | 19       |
|    | 4.10 Luchtkwaliteit                           | 19       |
|    | 4.11 Externe veiligheid                       | 20       |
|    | 4.12 Kabels en leidingen                      | 21       |
| 5. | Juridische toelichting                        | 22       |
|    | 5.1 Juridische planopzet                      | 22       |
|    | 5.2 Bestemmingswijzer                         | 22       |
|    | 5.3 Plantoetsing en handhaving                | 22       |
| 6. | Uitvoering<br>6.1 Economische uitvoerbaarheid | 23<br>23 |
|    | 6.2 Planschade                                | 23       |
| 7. | Overleg ex artikel 3.1.1. Bro/zienswijzen     | 24       |
|    | 7.1 Vooroverleg<br>en inspraak                | 24       |
|    | 7.2 Zienswijzen                               | 24       |
|    |                                               |          |

Bijlagen:

-Verkennend bodemonderzoek (Inventerra, 20 november 2013, rapportnr. 13-2228-R01AvH) -Verkennend bodemonderzoek (Inventerra, 11 oktober 2016, rapportnr. 16-2234-R01AvH)

- Evaluatie tanksanering (Inventerra, 21 mei 2014, rapportnr. 13-6018-R02AvH)

-Nota inspraak en vooroverleg

-Nota zienswijzen

# **1. Inleiding**

# **1.1 Situering.**

Het plangebied ligt aan het Maaslaantje11 te Maasdam, gemeente Binnenmaas. Op het perceel Maaslaantje 11 is een woning aanwezig.

De locatie ligt in de woonkern Maasdam aan de oever van de Binnenbedijkte Maas (Binnenmaas).

**Figuur 1 plangebied met woning en tuin**

# **1.2 Aanleiding en doelstelling**

De eigenaar van de woning Maaslaantje 11 heeft het plan opgevat om het perceel te splitsen en om op het perceel een extra woning te realiseren. Aanleiding daartoe is het feit dat het perceel een grote oppervlakte heeft. Bij de realisering van de woonbebouwing aan het Maaslaantje was indertijd op het perceel Maaslaantje 11 eerst sprake van de aanwezigheid van twee kavels. De eerste eigenaar heeft beide kavels gekocht en er in 1960 één woning op gerealiseerd.

**Figuur 2 foto woning Maaslaantje 11**

Het perceel waarop de woning staat is kadastraal bekend gemeente Maasdam, sectie D nr. 188, de schuur staat op het perceel sectie A nr. 1639. Het perceel heeft een oppervlakte van 2.935 m2.

**Figuur 3 kadastrale tekening Maaslaantje 11**

Bij brief van 23 november 2015, kenmerk Z15/26770 hebben burgemeester en wethouders van de gemeente Binnenmaas bericht dat zij in principe instemmen met de realisering van een extra woning op het perceel Maaslaantje 11. Daarbij is aangegeven dat de bestaande bebouwingsstructuur aan het Maaslaantje in het lint langs de Binnenmaas het ruimtelijk gezien goed denkbaar maakt dat aldaar een extra woning wordt gebouwd. De kavelgrootte sluit na splitsing aan bij de omliggende kavels.

Het geldend bestemmingsplan 'Maasdam' geeft aan het perceel de bestemming 'Woning'. Uitgangspunt is dat het bestaand aantal woningen mag worden gehandhaafd en om die reden is het plan tot het realiseren van een extra woning op basis van het bestemmingsplan niet toegestaan.

**Figuur 4: deel verbeelding bestemmingsplan Maasdam**

# **1.3 Het bestemmingsplan**

Het voorliggende bestemmingsplan maakt de bouw van een extra woning aan het Maaslaantje 11 mogelijk.

Dit bestemmingsplan is gebaseerd op de Standaard Vergelijkbare Bestemmingsplannen 2012 (SVBP 2012).

Het bestemmingsplan bestaat uit de volgende stukken:

- Verbeelding (plankaart)
- Regels.

Het bestemmingsplan gaat vergezeld van deze toelichting.

# **1.4 Leeswijzer**

Deze toelichting omvat een omschrijving op hoofdlijnen van het plangebied en het plan (hoofdstuk 2). Het relevante beleid voor het plangebied (hoofdstuk 3) en een omschrijving van de verschillende omgevingsaspecten (hoofdstuk 4). In hoofdstuk 5 wordt een juridische toelichting gegeven. Hoofdstuk 6 omvat de aspecten planschade en economische uitvoerbaarheid. Tot slot wordt in hoofdstuk 7 het overleg ex artikel 3.1.1 Besluit ruimtelijke ordening beschreven, alsmede de uitkomst van de inspraak- en zienswijzenprocedure.

# **2. Beschrijving plangebied en gebruiksplan.**

# **2.1 Inleiding**

In dit hoofdstuk wordt het plangebied en het aangepaste plan beschreven.

### **2.2 Omgeving plangebied**

Het perceel Maaslaantje 11 ligt in de bebouwde kern van Maasdam aan de oever van de Binnenmaas.

#### **2.3 Huidige situatie**

Op dit moment is aan het Maaslaantje 11 te Maasdam een woning aanwezig met een grote tuin.

**Figuur 5: zicht vanaf Maaslaantje**

# **2.4 Doel bestemmingsplan**

Het bestemmingsplan Maaslaantje 11 te Maasdam geeft aan de gronden in het plangebied de bestemming 'Wonen'. Op het perceel zijn twee bouwvlakken getekend, waardoor er twee woningen aanwezig mogen zijn. Gezien de grootte van het perceel is het uit stedenbouwkundig oogpunt aanvaardbaar om het huidige perceel te splitsen. De extra woning past in het ritme van het bebouwingslint van het Maaslaantje.

Ten aanzien van de beeldkwaliteit zal de Welstandsnota van de gemeente Binnenmaas als toetsingskader dienen.

**Figuur 6: bouwvlakken Maaslaantje 11**

# **3. Beleidskader**

# **3.1 Inleiding**

In dit hoofdstuk worden de hoofdlijnen beschreven van het relevante beleid van het rijk, provincie en gemeente.

# **3.2 Rijksbeleid**

# **Structuurvisie Infrastructuur en Ruimte (2012)**

De SVIR vervangt de Nota Ruimte uit 2006. In de SVIR kiest het Rijk drie doelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijk-economische structuur van Nederland;
- Het verbeteren en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

In de SVIR wordt ten aanzien van het onderwerp 'Verstedelijkings- en landschapsbeleid' aangegeven, dat het Rijk dit overlaat aan de provincies en gemeenten. Dit bestemmingsplan heeft tot doel om de bouw van een extra woning op het perceel Maaslaantje 11 mogelijk te maken. Het plan is niet in strijd met de uitgangspunten van de SVIR.

# **Ladder voor duurzame verstedelijking (SER-ladder)**

Op 1 oktober 2012 is het Besluit ruimtelijke ordening (Bro) gewijzigd, en is 'de ladder voor duurzame verstedelijking' in artikel 3.1.6 lid 2 Bro toegevoegd. De ladder voor duurzame verstedelijking is zoals al gezegd in de Structuurvisie Infrastructuur en Ruimte (SVIR) geïntroduceerd. Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Het Rijk wil met de introductie van de ladder vraaggerichte programmering bevorderen. De ladder beoogt een zorgvuldige afweging en transparante besluitvorming bij alle ruimtelijke en infrastructurele besluiten. Uit het Bro en de door het Ministerie van I&M uitgegeven 'Handreiking bij de ladder voor duurzame verstedelijking' blijkt dat het bij de SER-ladder om het volgende gaat.

De SER-ladder kent drie treden die achter elkaar worden doorlopen.

# *Trede 1 Bepalen regionale vraag naar ruimte*

Trede 1 vraagt de regionale ruimtevraag (kwantitatief én kwalitatief) voor stedelijke ontwikkelingen te bepalen. Dit betreft wonen, werken, detailhandel en overige stedelijke voorzieningen. Het gaat om de ruimtevraag waarin elders in de regio nog niet is voorzien. Eventuele andere initiatieven in de regio, zoals geplande woningbouwlocaties, binnenstedelijke herstructurering of leegstand dienen te worden meegenomen in de bepaling van de vraag naar nieuwe verstedelijkingsruimte.

Met de regionale ruimtevraag in beeld kan worden beoordeeld of een voorgenomen stedelijke ontwikkeling voorziet in een actuele regionale behoefte. Zo ja, dan is trede 2 aan de orde.

# *Trede 2 Bouwen binnen bestaand stedelijk gebied*

Trede 2 motiveert of de beoogde ontwikkeling plaats kan vinden binnen het bestaand stedelijk gebied. Dit kan door op lege plekken de ruimte 'in te vullen', een andere bestemming te geven aan een gebied, door herstructurering van bestaande terreinen of door transformatie van bestaande gebouwen of gebieden. De motivering vraagt om te inventariseren wat de potentiële ontwikkelingslocaties zijn waar in de behoefte kan worden voorzien en om een inschatting van de (financiële) haalbaarheid daarvan. Kan de vraag volledig opgevangen worden binnen bestaand gebied dan is de ladder succesvol doorlopen en is de motivering na de afronding van deze stap klaar. Wanneer de regionale ruimtevraag niet of niet geheel binnen bestaand stedelijk gebied opgevangen kan worden, is trede 3 aan de orde.

# *Trede 3 Bouwen buiten bestaand stedelijk gebied*

In trede 3 gaat het om stedelijke uitleg en wel op een zodanige locatie die goed ontsloten is of kan worden. De resterende ruimtevraag, die resulteert uit trede 2 is kwalitatief en kwantitatief. Tot de kwalitatieve aspecten kunnen de eisen aan de bereikbaarheid en de ontsluitingskwaliteit van locaties behoren. Immers binnen het bestaand stedelijk gebied is gezocht naar vergelijkbare kwaliteiten en is het niet gelukt om een geschikt aanbod te vinden. Het resultaat van trede 3 is inzicht waar de resterende ruimtevraag buiten bestaand stedelijk gebied het beste kan worden opgevangen uitgaande van een goede ontsluiting.

# *Beoordeling*

Artikel 3.1.6, lid 2 van het Bro bepaalt ten aanzien van de werking van de ladder, dat de ladder toegepast moet worden bij bestemmingsplannen, die een nieuwe stedelijke ontwikkeling mogelijk maken. Ingevolge artikel 1.1.1, eerste lid, aanhef en onder i, van het Bro wordt verstaan onder stedelijke ontwikkeling: ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen. Uit jurisprudentie blijkt dat het realiseren van een enkele woning niet als een nieuwe stedelijke ontwikkeling in de zin van artikel 3.16, tweede lid, Bro wordt beschouwd (zie ABRvS 18 december 2013, ECLI:RVS:2013:2471, resp. ABRvS 9 april 2014, ECLI:RVS:2014:1252).

Om deze reden hoeft de ladder der duurzame verstedelijking in dit geval niet te worden 'afgelopen'.

# **3.3 Provinciaal beleid**

#### **Visie Ruimte en Mobiliteit en Verordening Ruimte 2014**

Het provinciale ruimtelijke beleid is door Provinciale Staten van Zuid-Holland vastgelegd in de Visie Ruimte en Mobiliteit en de Verordening Ruimte 2014. Uitgangspunt hierin zijn vier zogenaamde rode draden:

- 1. Het beter benutten en opwaarderen van bestaande netwerken en bebouwde gebieden;
- 2. Het vergroten van de agglomeratiekracht;
- 3. Het verbeteren van de ruimtelijke kwaliteit;
- 4. Het bevorderen van de transitie naar een water- en energie-efficiënte samenleving.

De provincie geeft richting en ruimte aan een optimale wisselwerking tussen ruimtelijke ontwikkelingen en gebiedskwaliteit. Stedelijke ontwikkelingen moeten binnen bestaand stads- en dorpsgebied (BSD) plaatsvinden. Het perceel Maaslaantje 11 lig binnen BSD.

**Figuur 7: kaart bestaand stads- en dorpsgebied provincie Zuid-Holland**

#### *Conclusie*

De conclusie is dan ook dat het provinciale beleid de voorgestane ontwikkeling niet in de weg staat.

#### **3.4 Regionaal beleid**

#### **Structuurvisie Hoeksche Waard**

Dit betreft het op initiatief van de Commissie Hoeksche Waard opgestelde Ruimtelijk Plan voor de Hoeksche Waard. De Commissie Hoeksche Waard heeft het Ruimtelijk Plan op 12 mei 2009 goedgekeurd. Vervolgens hebben de gemeenteraden van Strijen, Oud-Beijerland, Korendijk, Cromstrijen en Binnenmaas het Ruimtelijk Plan vastgesteld, respectievelijk op 30 juni en 6, 7 en 9 juli 2009. Het plangebied is in het Ruimtelijk Plan opgenomen als onderdeel van de bestaande woonkern van Maasdam. De bouw van een extra woning op het perceel Maaslaantje 11 komt niet in strijd met het Ruimtelijk Plan.

**Figuur 8 deel plankaart Ruimtelijk Plan voor de Hoeksche Waard**

#### **3.5 Gemeentelijk beleid**

#### *3.5.1 Structuurvisie Binnenmaas 2020 'Binnenmaas geeft je de ruimte'*

Op 7 maart 2013 heeft de gemeenteraad de Structuurvisie Binnenmaas vastgesteld. In de structuurvisie wordt de gewenste ruimtelijke ontwikkeling tot 2020 beschreven. Bij het opstellen van de structuurvisie is aangesloten bij documenten zoals de Structuurvisie Hoeksche Waard en het visiedocument 'Binnenmaas Vitaal'. Het karakter van de gemeente Binnenmaas kan niet los worden gezien van het karakter van de Hoeksche Waard en wordt hier mede door bepaald.

Voor 2020 is de volgende visie opgesteld: 'Binnenmaas geeft je ruimte' ruimte om te wonen, ruimte om samen te leven, ruimte om te ondernemen en ruimte om te recreëren. De gemeente heeft deze visie uitgewerkt in acht inhoudelijke thema's:

- Zes vitale dorpen met elk hun eigen dynamiek
- Nationaal landschap: open polders, kreken en dijken
- Wonen voor iedereen in een aantrekkelijke omgeving
- Binnenmaas op de kaart!
- Ruimte voor bedrijvigheid: kwalitatief én functioneel
- Erfgoed voor de toekomst
- Natuurlijk en bewust duurzaam
- Bereikbaar en verbonden

De bouw van een extra woning draagt bij aan de vitaliteit van het dorp Maasdam en biedt voor toekomstige bewoners een aantrekkelijke woonomgeving. Het voorliggende plan is niet in strijd met de uitgangspunten van de Structuurvisie.

#### *3.5.2 bestemmingsplan Maasdam*

Het perceel Maaslaantje 11 is opgenomen in het bestemmingsplan Maasdam. De gemeenteraad van Binnenmaas heeft het bestemmingsplan op 24 mei 2012 vastgesteld.

**Figuur 9: deel verbeelding bestemmingsplan Maasdam**

Uit de verbeelding blijkt dat de gronden de bestemming ´Wonen´ en 'Tuin hebben gekregen. Daarnaast is op het grootste deel van het perceel de dubbelbestemming ´Waarde – Archeologie 2 van toepassing. Op een smalle strook grenzend aan de Binnenmaas geldt geen archeologische dubbelbestemming. Ten slotte ligt op een strook langs de Binnenmaas de dubbelbestemming 'Waerstaat – Waterkering'.

#### *3.5.3 toets aanvaardbaarheid bouwplan*

In hoofdstuk 4 komen de diverse omgevingsaspecten aan de orde, waarbij wordt ingegaan op de vraag of de situatie ter plaatse uit planologisch oogpunt aanvaardbaar is.

# **4. Omgevingsaspecten.**

# **4.1 Inleiding**

In dit hoofdstuk zullen de verschillende omgevingsaspecten nader worden beschreven en toegelicht.

### **4.2 Verkeer/parkeren**

#### *Ontsluiting*

De woning wordt ontsloten via het Maaslaantje. Uit de richtlijnen van de CROW blijkt dat er wordt aangenomen dat er per woning sprake is van 6 vervoersbewegingen per etmaal. Op het Maaslaantje komen door de bouw van de extra woning om die reden gemiddeld 6 vervoersbewegingen per etmaal bij. Het Maaslaantje is voldoende gedimensioneerd om die bewegingen te verwerken.

#### *Parkeren*

Volgens de door de gemeente Binnenmaas gehanteerde norm uit de CROW-publicatie 317 moet er bij vrijstaande woningen in de rest van de bebouwde kom in matig stedelijk gebied worden uitgegaan van 1,9 tot 2,7 parkeerplaatsen per woning. De gemeente hanteert een opslagpercentage van 10 % waardoor er afgerond minimaal 3 parkeerplaatsen bij de extra woning moeten worden aangelegd. Bij de woning zal daar voldoende ruimte voor aanwezig zijn op eigen terrein. Dit is voldoende gezien de door de gemeente gehanteerde norm.

#### **4.3. Flora en fauna**

In het kader van de verscherpte natuurwetgeving (Flora en faunawet) dient, voordat ergens ruimtelijke ingrepen plaatsvinden te worden onderzocht of er belangrijke natuurwaarden voorkomen op een te bebouwen locatie.

Op de plaats waar de extra woning komt is nu de tuin aanwezig van de huidige woning Maaslaantje 11. Uit eigen visuele inspectie blijkt dat er geen beschermde natuurlijke waarden aanwezig zijn.

Daarnaast zijn bestaande gegevens met betrekking tot de flora en fauna geraadpleegd bij het 'Natuurloket'. Uit de gegevens van het natuurloket blijkt dat het perceel niet is aangewezen overeenkomstig de habitatrichtlijn, Vogelrichtlijn of Natuurbeschermingswet. Het perceel ligt ook buiten het invloedsgebied van een Natura2000 gebied.

#### *Conclusie*

Om die reden worden ook bestaande natuurwaarden niet negatief beinvloed door deze planologische herziening.

#### **4.4 Archeologische waarden en cultuurhistorie.**

#### *Archeologie*

De bescherming van het archeologische erfgoed in de bodem en de inbedding ervan in de ruimtelijke ordening is het onderwerp van het Europese Verdrag van Valetta (Malta, 1992). Nederland heeft dit Verdrag ondertekend en goedgekeurd.

Sinds 1 september 2007 is de Wet Archeologische Monumentenzorg als onderdeel van de Monumentenwet van kracht. De bescherming van het archeologische erfgoed is een taak van de gemeente geworden. Er dient binnen bestemmingsplannen en bij ruimtelijke onderbouwingen als de onderhavige, aandacht te worden besteed aan archeologische aspecten.

Uit het bestemmingsplan blijkt dat er het deel waar de extra woning komt een middelhoge kans bestaat op de aanwezigheid van archeologische sporen. Bij ingrepen die een oppervlakte beslaan van meer dan 100 m2 en dieper zijn dan 0,3 m moet eerst archeologisch vooronderzoek worden verricht.

Het is nog niet zeker of er meer dan 100m2 aan grondroerende werkzaamheden worden uitgevoerd. Om die reden is in dit nieuwe bestemmingsplan dezelfde archeologische dubbelbestemming opgenomen als in het geldende bestemmingsplan.

Als er een concreet bouwplan is kan worden beoordeeld of er een archeologisch onderzoek moet worden uitgevoerd.

#### *Cultuurhistorie*

Op het perceel Maaslaantje 11 zijn geen cultuurhistorische waarden aanwezig. Tevens valt het perceel niet binnen een molenbiotoop.

#### *Conclusie*

Dit betekent dat dit onderdeel de planvorming niet in de weg staat.

#### **4.5 Waterhuishouding**

#### **Waterbeheerprogramma 2016-2021**

Vanaf 2016 is er een nieuw waterbeheer programma van kracht. Het programma bestaat uit een statisch en een dynamisch deel. Het statisch deel bevat de doelen die het waterschap wil bereiken, zowel op de lange termijn als voor de planperiode. Het dynamisch deel bevat de maatregelen die nodig zijn om de doelen uit het statisch deel te realiseren.

Het plan bevat doelen en maatregelen voor de thema's Calamiteitenzorg, Water en Ruimte, Waterveiligheid, Voldoende Water, Schoon water en Waterketen. Voor het thema water en ruimte is de nadere uitwerking van de deltabeslissing ruimtelijke adaptatie de belangrijkste ontwikkeling. Hierbij wordt uitgegaan van meerlaagse veiligheid: preventie (laag 1), ruimtelijke inrichting (laag 2) en crisisbeheersing (laag 3). Voor Hollandse Delta ligt de nadruk op de eerste laag: een overstroming voorkomen door middel van (primaire) waterkeringen. Voor de tweede laag is als doel geformuleerd dat de ruimtelijke inrichting bijdraagt aan het beperken van de gevolgen van een overstroming.

Uit het oogpunt van waterkwaliteit moet schoon hemelwater bij voorkeur worden afgekoppeld en direct worden geloosd op oppervlaktewater. Dit vermindert de vuiluitworp uit het gemengde rioolstelsel en verlaagt de hydraulische belasting van de afvalwaterzuivering.

Uit de Beleidsregel:BL-11 'Versnelde afvoer van nieuw verhard oppervlak' d.d. 09-04- 2013 van het Waterschap blijkt dat 10 % van de toename van het verhard oppervlak moet worden gecompenseerd in open water. In de beleidsregel is verder verwoord dat in sommige gevallen de eis tot compensatie zwaar is ten opzichte van het te dienen waterstaatkundige doel. Om deze reden heeft het waterschap de verhardingstoename, van maximaal 500 m2 in stedelijk gebied en 1500 m2 in landelijk gebied, vrijgesteld van compensatieplicht. Indien er meer verharding toename plaatsvindt, moet volledig worden gecompenseerd.

Het perceel ligt binnen de bebouwde kern van Maasdam, waardoor uitgegaan wordt van de norm van 500 m2 als ondergrens voor de toename van verharding. De extra woning en terreinverharding op het perceel Maaslaantje 11 zullen geen toename aan verharding tot gevolg hebben van meer dan 500 m2. Dit betekent dat er geen watercompensatie behoeft te worden gerealiseerd.

### *Schoon inrichten*

Het vuilwater wordt afgevoerd via de bestaande riolering. Bij de bouw zal ter bescherming van de kwaliteit van het oppervlaktewater geen gebruik worden gemaakt van uitlogende materialen zoals zink, lood, koper en zacht pvc. Het schoon hemelwater afkomstig van de daken zal via een hemelwaterafvoerleiding direct op de aangrenzende watergang te lozen.

#### *Veilig inrichten*

Het plangebied ligt binnen een beschermingszone van de (boezem)waterkering. De extra woning wordt buiten die beschermingszone gebouwd. Voor werkzaamheden binnen de beschermingszone is een watervergunning vereist van het Waterschap.

Conclusie is dat het plan voldoet aan de uitgangspunten van het Waterschap voor waterkwantiteit en waterkwaliteit.

#### **4.6 Milieuzonering**

Ter bepaling van de mogelijkheid om milieubelastende bestemmingen te realiseren in de nabijheid van milieugevoelige bestemmingen, zoals woningen, wordt gebruik gemaakt van de systematiek van milieuzonering.

In de publicatie 'Bedrijven en milieuzonering' van de Vereniging van Nederlandse Gemeenten (VNG) is één en ander nader beschreven en uitgewerkt. In deze VNGpublicatie is ook een Staat van Bedrijfsactiviteiten opgenomen, waarbij per type bedrijf wordt aangegeven welke afstanden tussen milieugevoelige en milieubelastende bestemmingen moet worden aangehouden.

Zo ontstaat een zone rond een perceel met een bedrijfsbestemming waar in principe geen milieugevoelige bestemmingen zijn toegestaan. Op deze wijze wordt geborgd dat er geen onaanvaardbare milieuoverlast voor milieugevoelige bestemmingen aan de orde zal zijn.

In de directe omgeving van Maaslaantje 11 bevinden zich geen bedrijven.

Uit oogpunt van milieuzonering zijn er om die reden geen belemmeringen voor het realiseren van een extra woning op het perceel Maaslaantje 11.

# **4.7 Geluid**

Het wettelijk kader wordt omschreven conform de Wet geluidhinder 2007.

#### **Wegverkeerslawaai**

# **Wettelijk kader:**

Voor woningbouw binnen de zone van een weg dient een akoestisch onderzoek te worden overlegd. De breedte van de zone van een weg wordt omschreven in artikel 74 van de Wet geluidhinder:

# **Artikel 74**

[1] Langs een weg bevindt zich een zone die aan weerszijden van de weg de volgende breedte heeft:

- a. in stedelijk gebied:
- 1. voor een weg, bestaande uit 3 of meer rijstroken: 350 meter;
- 2. voor een weg, bestaande uit 1 of 2 rijstroken: 200 meter;
- b. in buitenstedelijk gebied:
- 1. voor een weg, bestaande uit 5 of meer rijstroken: 600 meter;
- 2. voor een weg, bestaande uit 3 of 4 rijstroken: 400 meter;
- 3. voor een weg, bestaande uit 1 of 2 rijstroken: 250 meter.

[2] Het eerste lid geldt niet met betrekking tot:

a. wegen die gelegen zijn binnen een als woonerf aangeduid gebied;

b. wegen waarvoor een maximum snelheid van 30 km per uur geldt.

# **Artikel 82**

Voorkeursgrenswaarde

Conform artikel 82, lid 1 van de Wet geluidhinder geldt voor de geluidbelasting op de gevel van een woning binnen de zone van een weg een voorkeursgrenswaarde Lden van 48dB.

#### **Bouwbesluit**

De minimumeis voor de karakteristieke geluidwering is op grond van het Bouwbesluit 20 dB. Daarnaast is in het Bouwbesluit bepaald dat de karakteristieke geluidwering van de gevel niet kleiner mag zijn dan het verschil tussen de vastgestelde hogere waarde en 33 dB in geluidgevoelige ruimtes. De geluidbelasting op de gevels waar mee gerekend moet worden is exclusief aftrek ingevolge art. 110g van de Wet geluidhinder.

#### **Beoordeling**

De nieuwe woning valt niet in een geluidszone van enige weg in de omgeving. Om die reden behoeft er geen specifiek akoestisch onderzoek naar wegverkeerslawaai te worden uitgevoerd. De gemeente Binnenmaas heeft (concept) beleid hogere grenswaarden dat wordt gehanteerd bij alle ruimtelijke ontwikkelingen binnen de gemeente. Hierin is opgenomen dat de geluidsbelasting ten gevolge van 30 km/uur-wegen hetzelfde beoordeeld moet worden als de geluidsbelasting van de overige wegen. Door toepassing van dit beleid wordt bij 30 km-wegen een goed woon- en leefklimaat gewaarborgd.

Het Maaslaantje vormt onderdeel van een 30 km/zone en heeft een uiterst lage verkeersbelasting. Alleen de bewoners maken gebruik van deze weg, doorgaand verkeer is er niet of nauwelijks. Deze uiterst lage verkeersbelasting maakt dat de gerechtvaardigde conclusie kan worden getrokken dat er geen sprake is van een (te) hoge geluidbelasting op de gevels van de woningen van het Maaslaantje. Er zal om deze reden sprake zijn van een goed woon- en leefklimaat bij de woningen.

#### **Spoorweg- en industrielawaai**

Het plangebied valt niet binnen een zone voor spoorweglawaai. Tevens komt de nieuwe woning niet binnen de geluidszone van de aan de Lageweg aanwezige zuivelfabriek.

Het aspect geluid staat niet in de weg aan vaststelling van dit bestemmingsplan.

#### **4.8 Bodem**

Het bestemmingsplan ziet toe op de bouw van een nieuwe woning. Om die reden is op de plaats waar de nieuwe woning komt bodemonderzoek vereist. Er is een verkennend bodemonderzoek NEN 5740 uitgevoerd (Inventerra, 20 november 2013, rapportnr. 13- 2228-R01AvH), waarbij de milieuhygienische kwaliteit van de bodem rondom een toen aanwezige ondergrondse tank in beeld is gebracht. Daarna is de tank gesaneerd en de bij het verkennend onderzoek aangetroffen verontreinigde grond is afgegraven. Van de tanksanering is een evaluatierapport opgesteld (Inventerra, 21 mei 2014, rapportnr. 13- 6018-R02AvH). Uit het verkennend bodemonderzoek blijkt dat verder geen verontreinigde grond te verwachten is op het perceel.

Van de zijde van de Omgevingsdienst Zuid-Holland-Zuid (OZHZ) is aangegeven dat het onderzoek voldoet aan de NEN 5740 richtlijn. Het onderzoek is alleen uitgevoerd ter plaatse van een voormalige ondergrondse tank.

Uit verdere gegevens blijkt dat de ondergrondse tank is verwijderd samen met de verontreinigde grond. De omgevingsdienst Zuid-Holland Zuid heeft per e-mail (d.d. 29 juli 2014, zaak 0120313) ingestemd met de bevindingen uit het evaluatierapport.

In het kader van de bestemmingswijziging is verkennend bodemonderzoek uitgevoerd in 2016 op het gehele perceel Maaslaantje 11 (Inventerra, 11 oktober 2016, rapportnr. 16- 2234-R01AvH). Dit onderzoek is inhoudelijk beoordeeld door de Omgevingsdienst Zuid-Holland Zuid (OZHZ). De OZHZ heeft aangegeven dat het bodemonderzoek naar behoren en conform de NEN-richtlijnen is uitgevoerd. Op grond van de resultaten vormt de kwaliteit van de bodem geen bezwaar om in de toekomst omgevingsvergunningen op het perceel Maaslaantje 11 te verlenen.

# **4.9 Geur.**

Het perceel bevindt zich niet binnen een geur- en/of stankcirkel, waardoor het aspect geur/stank geen belemmeringen oplevert voor de realisering van het bouwplan.

# **4.10 Luchtkwaliteit**

In hoofdstuk 5 van de Wet milieubeheer is de regelgeving met betrekking tot luchtkwaliteit vastgelegd. In artikel 5.16 is vastgelegd dat bestuursorganen bevoegdheden, zoals het vaststellen van een bestemmingsplan of het nemen van een projectbesluit, mogen uitoefenen wanneer sprake is van één van de volgende gevallen:

- a. Er is geen sprake is van een (dreigende) overschrijding van de grenswaarden.
- b. De concentratie van de desbetreffende stoffen in de buitenlucht verbetert of blijft ten minste gelijk.
- c. Het plan draagt 'niet in betekenende mate' bij aan de concentratie van de desbetreffende stoffen in de buitenlucht.
- d. De ontwikkeling is opgenomen in een vastgesteld programma, zoals het Nationaal Samenwerkingsprogramma Luchtkwaliteit (NSL).

Een nadere uitwerking van de regelgeving met betrekking tot het begrip 'niet in betekende mate' is vastgelegd in het 'Besluit niet in betekende mate bijdragen (luchtkwaliteitseisen)' en de 'Regeling niet in betekenende mate bijdragen (luchtkwaliteitseisen)'. Voor ontwikkelingen die 'niet in betekenende mate' bijdragen aan de luchtverontreiniging hoeft niet te worden getoetst aan de grenswaarden.

In de Regeling zijn categorieën van gevallen benoemd die in ieder geval als 'niet in betekenende mate' worden aangemerkt en waarvoor toetsing aan de grenswaarden dus zonder meer achterwege kan blijven. Het bestemmingsplan voorziet in het realiseren van een bouwmogelijkheid voor een extra woning. De intensiteit van de verkeersbewegingen neemt uiterst beperkt toe met circa 6 bewegingen per etmaal.

Hiermee is, verwijzend naar artikel 5.16, lid 1 onder b van de Wet milieubeheer, aannemelijk gemaakt dat de concentratie in de buitenlucht van de stoffen stikstofdioxide NO2 en fijn stof PM10 in de buitenlucht niet zal wijzigen. Het plan draagt daarom niet in betekenende mate bij aan de luchtverontreiniging.

De algehele conclusie is dat vanuit het aspect luchtkwaliteit er geen belemmering bestaat voor de geplande ontwikkeling.

# **4.11 Externe veiligheid**

Op 27 oktober 2004 is het Besluit externe veiligheid inrichtingen milieubeheer (BEVI) van kracht geworden. In overeenstemming met artikel 5 van dit BEVI dient bij een besluit in het kader van de Wet ruimtelijke ordening (Wro) onderzocht te worden in hoeverre er sprake is van aanwezigheid van risicovolle inrichtingen in de nabijheid van de locatie waarop het Wro besluit betrekking heeft. Tevens dienen de risicocontour voor het plaatsgebonden risico (PR 10-6 contour) en het groepsrisico (GR) met de eventuele toename hiervan berekend te worden. Het GR dient in de toelichting op het besluit te worden verantwoord. Daarnaast is het Besluit externe veiligheid buisleidingen van belang. Dat besluit (Bevb) regelt de taken en verantwoordelijkheden van de leidingexploitant en de gemeenten. Het besluit (en bijbehorende regeling) zijn op 1 januari 2011 in werking getreden.

Uit de risicokaart Nederland blijkt dat er twee inrichtingen zijn in de omgeving die relevant zijn voor wat betreft het aspect externe veiligheid.

**Figuur 18: tekening met risicocontouren omgeving**

Bij het ten zuidwesten van het plangebied aanwezige agrarische bedrijf aan de Polderdijk 31 in Maasdam is een bovengronds propaanreservoir van 8 m3 aanwezig. Er is een risicoafstand (PR 10-6) van 12 m aanwezig. De afstand tot de nieuwe woning is meer dan 700 m, derhalve een aanvaardbare afstand.

Aan de Lageweg 4 is de een zuivelfabriek aanwezig. Dit is ook een inrichting die wordt genoemd op de risicokaart vanwege de aanwezigheid van ammoniakkoelinstallaties. Buiten de inrichting is geen risicoafstand aanwezig.

Ten slotte is de N217 en weg waarover gevaarlijke stoffen worden getransporteerd. De afstand van de nieuwe woning tot die weg is meer dan 700 m. Ook vanuit dien hoofde is geen sprake van de aanwezigheid van enig risico.

Er zijn van uit het oogpunt van externe veiligheid geen belemmeringen voor de beoogde planrealisatie, het bestemmingsplan kan als aanvaardbaar worden bestempeld.

# **4.12 Kabels en leidingen**

Binnen het plangebied liggen diverse kabels en leidingen, zoals elektriciteit, telefoon en kabeltelevisie. Er zijn geen kabels of leidingen aanwezig die een specifieke bescherming hebben in het bestemmingsplan, het gaat om 'gewone' leidingen waar bij de uitvoering van een eventueel bouwplan rekening mee wordt gehouden.

# **5. Juridische toetsing.**

# **5.1 Juridische planopzet.**

Op grond van de Wet ruimtelijke ordening (Wro) en het Besluit ruimtelijke ordening (Bro) is het verplicht bestemmingsplannen geheel digitaal op te stellen en vast te stellen.

Het bestemmingsplan is opgesteld aan de hand van de Standaard Vergelijkbare Bestemmingsplannen 2012 (SVBP 2012).

De regels zijn qua opzet en inhoud, uiteraard voor zover relevant, gelijk aan de regels zoals opgenomen in het geldende bestemmingsplan Maasdam.

# **5.2 Bestemmingswijzer.**

- 5.2.1 Inleidende bepalingen.
De artikelen 1 en 2 bevatten de algemene regels zoals de begripsbepalingen en de wijze van meten.

5.2.2. Bestemmingsregels (hoofdstuk 2)

Op het perceel Maaslaantje 11 worden de bestemming 'Wonen' en 'Tuin' gelegd. In de regels bij die bestemming worden de bouwregels en de gebruiksmogelijkheden geregeld.

Daarnaast worden op het perceel conform het geldende bestemmingsplan de dubbelbestemming 'Waarde – Archeologie 2' gelegd ter bescherming van aanwezige archeologische waarden. Voorts de dubbelbestemming 'Waterstaat – Waterkering', dit ter bescherming van de aanwezige boezemwaterkering langs de Binnenmaas.

5.2.3 Algemene bepalingen.

De Anti-dubbeltelregel en de overgangsregels zijn overgenomen uit het Bro. Daarnaast is een artikel opgenomen voor de titel van het plan, voor toegelaten overschrijdingen, algemene afwijkingsbepalingen en aanvullende werking van de bouwverordening. Tevens zijn wat gebiedsaanduidingen opgenomen, te weten:

# **5.3 Plantoetsing en handhaving**.

De gemeente Binnenmaas is belast met het toezicht op de uitvoering van de bouwwerkzaamheden overeenkomstig het bepaalde in dit bestemmingsplan.

# **6. Uitvoering.**

# **6.1 Economische uitvoerbaarheid.**

Het plan omvat de aanpassing van de bestemmingen van gronden, waarbij de mogelijkheid wordt geopend om een extra woning te realiseren. Het perceel is in eigendom bij de initiatiefnemers. De realisering van het plan wordt verzorgd door initiatiefnemers. De financiële dekking voor het plan is hiermee geregeld en de economische uitvoerbaarheid gewaarborgd.

Tussen gemeente en initiatiefnemer is een anterieure exploitatieovereenkomst gesloten waarbij de gemeentelijke kosten worden verhaald. Om die reden ook hoeft er geen exploitatieplan als bedoeld in de Wet ruimtelijke ordening is op grond van artikel 6.12, lid 2 van die wet te worden opgesteld, nu het verhaal van gemeentelijke kosten anderszins is verzekerd.

#### **6.2 Planschade.**

Tussen de gemeente en de ontwikkelaar wordt ter afdekking van eventuele planschadeclaims een planschadeovereenkomst ex artikel 6.4a Wro afgesloten.

# 7. **Overleg ex artikel 3.1.1. Bro/zienswijzen**

# **7.1 Vooroverleg en inspraak**

Het voorontwerpbestemmingsplan heeft in de periode van 26 augustus t/m 7 oktober 2016 voor een ieder ter inzage gelegen in het gemeentehuis. Ook is het bestemmingsplan toegezonden aan (overheids)instanties in het kader van vooroverleg ex artikel 3.1.1 Bro. Het bestemmingsplan is bovendien digitaal beschikbaar gesteld.

In het kader van het vooroverleg ex artikel 3.1.1 Bro is een reacties ontvangen van het Waterschap. De boezemwaterkering die eerst langs de oever van de Binnenmaas liep, is nu gepositioneerd op het Maaslaantje zelf. Verzocht is om deze beschermingszone op de juiste wijze op te nemen. Dit is op de verbeelding van het vast te stellen bestemmingsplan verwerkt.

Van de mogelijkheid om een inspraakreactie in te dienen is gebruik gemaakt; er zijn vijf reacties ingediend. In de Nota inspraak en vooroverleg Maaslaantje 11 Maasdam wordt ingegaan op deze inspraakreacties. De Nota is als bijlage bij het bestemmingsplan gevoegd.

Naar aanleiding van de inspraakreacties zijn de volgende punten aangepast:

- 1. Op de verbeelding dient in de bouwvlakken een goothoogte van 6 meter te worden opgenomen;
- 2. Het bouwvlak (naast Maaslaantje 13) is qua diepte aangepast naar een diepte van 12 meter;
- 3. In de toelichting is paragraaf 4.8 aangevuld met de conclusie van de Omgevingsdienst Zuid-Holland Zuid met betrekking tot het ingediende bodemonderzoek voor het gehele perceel Maaslaantje 11.

# **7.2 Zienswijzen**

Het ontwerpbestemmingsplan heeft vanaf 13 februari t/m 27 maart 2017 ter inzage gelegen. Gedurende deze periode kon een ieder zienswijzen bij de gemeenteraad indienen. Gedurende de inzagetermijn is 1 zienswijze ontvangen.

Mede vanwege de ingediende zienswijze is er door initiatiefnemer besloten om het bestemmingsplan zodanig aan te laten passen dat er maar één woning gebouwd mag worden op het perceel Maaslaantje 11 te Maasdam. De situering van het bouwvlak wordt als volgt en is opgenomen in de aangepaste verbeelding van het bestemmingsplan.

De gemeente heeft een Nota zienswijzen opgesteld, waarin de ingekomen zienswijze is opgenomen en voorzien is van een reactie. De Nota zienswijzen is als bijlage bij deze toelichting van het bestemmingsplan gevoegd.