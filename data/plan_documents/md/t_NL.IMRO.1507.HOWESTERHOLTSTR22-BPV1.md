# **Vastgesteld Bestemmingsplan 'Westerholtstraat 22, Horst'**

*NL.IMRO.1507.HOWESTERHOLTSTR22-BPV1*

## Bestemmingsplan 'Westerholtstraat 22, Horst'

**Gemeente Horst aan de Maas**

**Vastgesteld**

| Rapportnummer:                | P00615                                                                                                            |
|-------------------------------|-------------------------------------------------------------------------------------------------------------------|
| Idn nr.                       | NL.IMRO.1507.HOWESTERHOLTSTR22-BPV1                                                                               |
| Datum:                        | 21 mei 2019                                                                                                       |
| Contactpersoon opdrachtgever: |                                                                                                                   |
| Projectteam BRO:              | Pieter Maessen, Suzanne Driessen                                                                                  |
| Trefwoorden:                  | Nieuwbouwwoning, Westerholtstraat 22, Horst,<br>gemeente Horst aan de Maas                                        |
| Bron foto kaft:               | Hollandse Hoogte 3                                                                                                |
| Beknopte inhoud:              | Bestemmingsplan ten behoeve van het realiseren van<br>één nieuwbouwwoning aan de Westerholtstraat 22 in<br>Horst. |

BRO Vestiging Tegelen Industriestraat 94 5931 PK Tegelen T +31 (0)77 373 06 01 E info@bro.nl

**Toelichting**

#### **INHOUDSOPGAVE**

| 1.<br>INLEIDING<br>1.1 Aanleiding en doel van het bestemmingsplan |  |  |  |  |
|-------------------------------------------------------------------|--|--|--|--|
|                                                                   |  |  |  |  |
| 1.3 Vigerende bestemmingsplannen                                  |  |  |  |  |
| 1.4 Leeswijzer                                                    |  |  |  |  |
| 2.<br>BESCHRIJVING VAN HET PLANGEBIED                             |  |  |  |  |
| 2.1 Ruimtelijke structuur                                         |  |  |  |  |
| 2.2 Functionele structuur                                         |  |  |  |  |
| 2.3 Historische ontwikkeling en cultuurhistorie                   |  |  |  |  |
| 2.3.1 Historische ontwikkeling<br>2.3.2 Cultuurhistorie           |  |  |  |  |
|                                                                   |  |  |  |  |
| 3.<br>BELEID                                                      |  |  |  |  |
| 3.1 Inleiding                                                     |  |  |  |  |
| 3.2 (Europees) en Rijksbeleid                                     |  |  |  |  |
| 3.2.1 Structuurvisie Infrastructuur en Ruimte                     |  |  |  |  |
| 3.2.2 Besluit algemene regels ruimtelijke ordening (Barro)        |  |  |  |  |
| 3.2.3 Regeling algemene regels ruimtelijke ordening (Rarro)       |  |  |  |  |
| 3.2.4 Besluit ruimtelijke ordening (Bro)                          |  |  |  |  |
| 3.2.5 Wet milieubeheer<br>3.3 Provinciaal beleid                  |  |  |  |  |
| 3.3.1 Provinciaal Omgevingsplan Limburg 2014                      |  |  |  |  |
| 3.3.2 Omgevingsverordening Limburg 2014                           |  |  |  |  |
| 3.4 Regionaal beleid                                              |  |  |  |  |
| 3.4.1 Regionale Structuurvisie Wonen Noord-Limburg                |  |  |  |  |
| 3.5 Gemeentelijk beleid                                           |  |  |  |  |
| 3.5.1 Structuurvisie 'Horst aan de Maas'                          |  |  |  |  |
| 3.5.2<br>Masterplan Wonen                                         |  |  |  |  |
| 3.5.3<br>Bestemmingsplan 'Peelkernen'                             |  |  |  |  |
| 3.6 Conclusie                                                     |  |  |  |  |
| 4.<br>PLANBESCHRIJVING                                            |  |  |  |  |

| 4.1 Uitgangspunten en doelstellingen van het plan |  |
|---------------------------------------------------|--|
| 4.2 Stedenbouwkundige/ ruimtelijke aspecten       |  |

| 6.<br>UITVOERBAARHEID                |  |
|--------------------------------------|--|
| 6.1 Economische uitvoerbaarheid      |  |
| 6.2 Handhaving                       |  |
| 6.3 Maatschappelijke uitvoerbaarheid |  |
|                                      |  |

| 7.<br>JURIDISCHE TOELICHTING                 |  |
|----------------------------------------------|--|
| 7.1 Planstukken                              |  |
| 7.2 Toelichting op de verbeelding            |  |
| 7.3 Toelichting op de regels                 |  |
| 7.3.1 Algemeen                               |  |
| 7.3.2 Artikelsgewijze toelichting planregels |  |

### **[BIJLAGEN](#page--1-0)**

- 1. Econsultancy, *[Verkennend bodemonderzoek Westerholtstraat (ong.) te Horst](#page--1-1)*, [rapportnummer 7722.001, 6 september 2018](#page--1-1)
## <span id="page-5-0"></span>**1. INLEIDING**

### <span id="page-5-1"></span>**1.1 Aanleiding en doel van het bestemmingsplan**

Het voornemen bestaat om aan de Westerholtstraat 22 in Horst, tussen de huisnummers 20 en 24, een vrijstaande nieuwbouwwoning te realiseren. Dit plan is op basis van het geldende bestemmingsplan 'Peelkernen' niet rechtstreeks mogelijk. Het plangebied is in dit bestemmingsplan weliswaar bestemd tot 'Wonen', echter ontbreekt een bouwvlak waarbinnen de nieuwe woning gerealiseerd mag worden. De gemeente Horst aan de Maas heeft per brief van 23 december 2017 aangegeven in principe medewerking te verlenen aan dit initiatief. Door middel van het voorliggende nieuwe bestemmingsplan voor deze locatie kan het initiatief mogelijk worden gemaakt.

## <span id="page-5-2"></span>**1.2 Ligging en begrenzing plangebied**

Het plangebied is gelegen aan de Westerholtstraat, tussen de huisnummers 20 en 24, aan de noordzijde van de kern Horst.

Topografische kaart met globale ligging plangebied (rode pijl) en omgeving

De kavel ligt aan de rand van een woonwijk in het noorden van Horst. Aan de zuidzijde van het plangebied ligt de Westerholtstraat. Aan de overzijde van deze weg liggen voornamelijk burger-

woningen met tuinen. Aan de west- en oostzijde van het plangebied liggen eveneens burgerwoningen. Aan de noordzijde liggen voornamelijk glastuinbouwbedrijven. Het perceel is kadastraal bekend als gemeente Horst, sectie O, nummer 1418.

## <span id="page-6-0"></span>**1.3 Vigerende bestemmingsplannen**

Het plangebied is juridisch-planologisch geregeld in het bestemmingsplan 'Peelkernen', dat op 10 november 2009 door de raad van de gemeente Horst aan de Maas is vastgesteld. Hierin is de locatie bestemd tot 'Wonen'. De voorzijde van het plangebied is bestemd tot 'Tuin'.

De voor 'Wonen' aangewezen gronden zijn bestemd voor woningen en aan huis verbonden beroepen, met bijbehorende gebouwen, bouwwerken, geen gebouwen zijnde, wegen en paden, speelvoorzieningen, parkeervoorzieningen, groenvoorzieningen, water en voorzieningen voor de waterhuishouding, tuinen

Uitsnede verbeelding bestemmingsplan 'Peelkernen' met ligging plangebied (rood omlijnd)

Voor hoofdgebouwen (i.c. woningen) geldt dat deze binnen het bouwvlak dienen te worden gebouwd. Op de voorliggende locatie is echter geen bouwvlak aanwezig, waardoor de beoogde woning hier niet rechtstreeks is toegestaan.

De voor 'Tuin' aangewezen gronden zijn bestemd voor tuinen met bijbehorende bebouwing, parkeervoorzieningen, water en voorzieningen voor de waterhuishouding en erven. Ter plaatse van de bestemming 'Tuin' is de voortuin bij de woning geprojecteerd. Deze is hier op basis van de geldende bestemming rechtstreeks toegestaan. De bestemming 'Tuin' wordt dan ook overeenkomstig het vigerende bestemmingsplan overgenomen in het voorliggende bestemmingsplan.

## <span id="page-7-0"></span>**1.4 Leeswijzer**

In het volgende hoofdstuk vindt een beschrijving van het plangebied plaats. In hoofdstuk 3 volgen de uitgangspunten uit het rijks-, provinciaal, regionaal en gemeentelijk beleid, die betrekking hebben op de locatie en wordt tevens ingegaan op het wettelijke onderzoekskader. Hoofdstuk 4 beschrijft vervolgens de gewenste ruimtelijke en stedenbouwkundige ontwikkeling. Hoofdstuk 5 bevat een verantwoording van de diverse sectorale aspecten. In hoofdstuk 6 komt de uitvoerbaarheid van het plan aan de orde. In hoofdstuk 7 is tot slot de wijze van bestemmen opgenomen.

5

## <span id="page-8-0"></span>**2. BESCHRIJVING VAN HET PLANGEBIED**

## <span id="page-8-1"></span>**2.1 Ruimtelijke structuur**

Het perceel aan de Westerholtstraat, tussen de huisnummers 20 en 24, ligt aan de noordzijde van de kern Horst aan de rand van het stedelijk bebouwd gebied. De Westerholtstraat sluit in westelijke richting aan op de Prinses Irenestraat en aan de oostzijde op de Gebroeders van Doornelaan. Beide wegen leiden in zuidelijke richting naar het centrum van Horst (via de Meterikseweg) en in noordelijke richting naar het buitengebied ten noorden van Horst.

Het plangebied ligt aan de rand van het stedelijk bebouwd gebied, op de overgang van het woongebied naar het agrarisch gebied. Aan de zuidzijde ligt een woonwijk en aan de noordzijde ligt het buitengebied.

Luchtfoto plangebied (rood omlijnd) en directe omgeving

## <span id="page-8-2"></span>**2.2 Functionele structuur**

Het plangebied bestaat in de huidige situatie uit een omheind grasveld. In de omgeving zijn voornamelijk bebouwde woonpercelen gelegen en ten noorden van het plangebied liggen voornamelijk glastuinbouwbedrijven.

## <span id="page-9-0"></span>**2.3 Historische ontwikkeling en cultuurhistorie**

#### <span id="page-9-1"></span>**2.3.1 Historische ontwikkeling**

Het dorp Horst is in de middeleeuwen (ca. 500 tot ca. 1500 NC) ontstaan op de hogere zandgronden tussen de Peel en de Groote Molenbeek. De oorspronkelijke naam was Berkele. In de 11de eeuw was er in Berkele al een kapel. Rondom deze kapel vestigden zich winkeliers en handelaren. Van de gehuchten Berkele, Hegelsum, Meldersloo, Meterik, Middelijk, Oostenrijk en Schadijk was Berkele door zijn centrale ligging het belangrijkste. Door het ontstaan van het kasteel Huys ter Horst (ca. 1300) neemt de centrale nederzetting Berkele waarschijnlijk de naam Horst aan.

Horst en de andere dorpen van de gemeente Horst aan de Maas behoorden tot het Overkwartier van Gelre of Spaans Opper-Gelre. Tijdens de Spaanse Successieoorlog werd het door Staatse troepen bezet, waarna het in 1713 werd overgedragen aan de Prui-sische bondgenoot. Zo bleef het als deel van Pruisisch Opper-Gelre ongeveer een eeuw lang Duits (tot 1814).

Volgens divers historisch kaartmateriaal (bron: topotijdreis.nl) was de planlocatie, alsmede de omgeving ervan, tot medio vorige eeuw onbebouwd. Omstreeks 1967 is de eerste bebouwing aan de Westerholtstraat gerealiseerd. In de jaren '70 is de woonwijk aan de zuidzijde van deze straat gerealiseerd en eind jaren '90 is het merendeel van de woningen aan de noordzijde van de Westerholtstraat gebouwd.

#### <span id="page-9-2"></span>**2.3.2 Cultuurhistorie**

Binnen het plangebied zijn, mede op basis van de kaarten van de provincie Limburg en de Atlas van de Leefomgeving geen monumenten of aangewezen karakteristieke c.q. beeldbepalende elementen aanwezig. Ook in de directe omgeving zijn geen van dergelijke elementen aanwezig, waarop het bestemmingsplan van invloed zou kunnen zijn. Cultuurhistorische waarden worden door het initiatief dan ook niet aangetast.

## <span id="page-10-0"></span>**3. BELEID**

## <span id="page-10-1"></span>**3.1 Inleiding**

In dit hoofdstuk zal aandacht worden besteed aan het rijks-, provinciaal, regionaal en gemeentelijk beleid (respectievelijk § 3.2, § 3.3, § 3.4 en § 3.5) Bij het rijksbeleid wordt ingegaan op de Structuurvisie Infrastructuur en Ruimte. Voor het provinciaal beleid wordt onder andere gebruik gemaakt van het Provinciaal Omgevingsplan Limburg 2014 (POL2014), een overkoepelend beleidsstuk. In het kader van het gemeentelijk beleid wordt onder andere ingegaan op het geldende bestemmingsplan.

## <span id="page-10-2"></span>**3.2 (Europees) en Rijksbeleid**

#### <span id="page-10-3"></span>**3.2.1 Structuurvisie Infrastructuur en Ruimte**

Op 13 maart 2012 is de Structuurvisie Infrastructuur en Ruimte (SVIR) vastgesteld. In deze Structuurvisie staan de plannen voor ruimte en mobiliteit. Overheden, burgers en bedrijven krijgen de ruimte om zelf oplossingen te creëren. Het Rijk richt zich met name op het versterken van de internationale positie van Nederland en het behartigen van de nationale belangen.

Het Rijk zet zich voor wat betreft het ruimtelijk- en mobiliteitsbeleid in voor een concurrerend, bereikbaar, leefbaar en veilig Nederland. In de Structuurvisie Infrastructuur en Milieu worden drie hoofddoelen genoemd om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijk-economische structuur van Nederland;
- Het verbeteren, in stand houden en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

Voor de drie rijksdoelen worden de onderwerpen van nationaal belang benoemd, waarmee het Rijk aangeeft waarvoor het verantwoordelijk is en waarop het resultaten wil boeken. Relevante nationale belangen voor onderhavig plangebied zijn als volgt:

- Verbeteren van de milieukwaliteit (lucht, bodem, water), bescherming tegen geluidsoverlast en externe veiligheidsrisico's;
- Ruimte voor behoud en versterking van (inter)nationale unieke cultuurhistorische en natuurlijke kwaliteiten;
- Ruimte voor een nationaal netwerk van natuur voor het overleven en ontwikkelen van floraen faunasoorten.

#### Afweging

Voor het plangebied geldt uiteraard dat voldaan dient te worden aan de voorwaarden van zorgvuldige afwegingen en transparante besluitvorming zoals bij alle ruimtelijke plannen. Voor het

8

overige is sprake van een lokale ontwikkeling, waarbij geen nationale belangen uit de Structuurvisie Infrastructuur en Ruimte direct in het geding zijn.

### <span id="page-11-0"></span>**3.2.2 Besluit algemene regels ruimtelijke ordening (Barro)**

Op 30 december 2011 is het Besluit algemene regels ruimtelijke ordening (Barro) in werking getreden en op 1 oktober 2012 zijn enkele wijzigingen in werking getreden. Voor de nationale belangen die kaderstellend zijn voor besluiten van gemeenten zijn in het Barro regels opgenomen die direct het bestemmingsplan en daarmee gelijk te stellen besluiten betreffen. Zij strekken ertoe dat de nationale ruimtelijke afweging, die door het kabinet in samenspraak met de Tweede en Eerste Kamer der Staten-Generaal is gemaakt, bij besluitvorming over bestemmingsplannen wordt gerespecteerd.

Onderwerpen waarvoor het Rijk ruimte vraagt zijn de mainportontwikkeling van Rotterdam, bescherming van de waterveiligheid in het kustfundament en in en rond de grote rivieren, bescherming en behoud van de Waddenzee en enkele werelderfgoederen, zoals de Beemster, de Nieuwe Hollandse Waterlinie en de Stelling van Amsterdam, de uitoefening van defensietaken, veiligheid op rijksvaarwegen, toekomstige uitbreiding van infrastructuur, de elektriciteitsvoorziening, het Natuurnetwerk Nederland (NNN), primaire waterkeringen buiten het kustfundament en het IJsselmeergebied (uitbreidingsruimte).

#### Afweging

Op dit bestemmingsplan werken geen van de genoemde rijksbelangen rechtstreeks door. In het gebied is verder ook geen sprake van een gebiedsreservering voor de lange termijn. Het bestemmingsplan is dan ook in lijn met het Barro.

#### <span id="page-11-1"></span>**3.2.3 Regeling algemene regels ruimtelijke ordening (Rarro)**

De Regeling algemene regels ruimtelijke ordening (Rarro) is gebaseerd op het Barro. In het Barro is bepaald dat bij ministeriële regeling verschillende militaire terreinen en objecten, hoofdwegen en NNN-gebieden worden aangewezen, waar gemeenten bij de vaststelling van bestemmingsplannen rekening mee moeten houden. In de Rarro wordt daar uitvoering aan gegeven. Als gevolg van de gewijzigde regelgeving beslaat het radarverstoringsgebied behorende bij de radar op de militaire vliegbasis Volkel ook de gemeente Horst aan de Maas. Aangezien het bestemmingsplan echter geen windturbines of andere bouwwerken hoger dan 114 meter toestaat vormt dit geen belemmering voor het radarverstoringsgebied.

#### <span id="page-11-2"></span>**3.2.4 Besluit ruimtelijke ordening (Bro)**

Om zorgvuldig ruimtegebruik te bevorderen is per 1 oktober 2012 de ladder voor duurzame verstedelijking in het Besluit ruimtelijke ordening (artikel 3.1.6 Bro) opgenomen. De ladder ziet op een zorgvuldige afweging en transparante besluitvorming bij alle ruimtelijke en infrastructurele besluiten. De ladder is een motiveringsinstrument dat verplicht moet worden toegepast bij elk ruimtelijk besluit dat een 'nieuwe stedelijke ontwikkeling' mogelijk maakt. Wat er onder een nieuwe stedelijke ontwikkeling wordt verstaan, is in artikel 1.1.1 Bro bepaald: *'De ruimtelijke ont-*

9

*wikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen.'* Uit de jurisprudentie1 komt naar voren dat het wel een nieuwe stedelijke ontwikkeling van enige omvang moet zijn.

Per 1 juli 2017 is een gewijzigde ladder in werking getreden. Hierin is de tekst van de ladder teruggebracht naar de essentie, namelijk de noodzaak om aan te geven dat de voorgenomen nieuwe stedelijke ontwikkeling voorziet in een behoefte plus een motivering indien de stedelijke ontwikkeling niet binnen bestaand stedelijk gebied kan worden gerealiseerd: *'De toelichting bij een bestemmingsplan dat een nieuwe stedelijke ontwikkeling mogelijk maakt, bevat een beschrijving van de behoefte aan die ontwikkeling, en, indien het bestemmingsplan die ontwikkeling mogelijk maakt buiten het bestaand stedelijk gebied, een motivering waarom niet binnen het bestaand stedelijk gebied in die behoefte kan worden voorzien'* (artikel 3.1.6 lid 2 Bro).

#### Afweging

In het voorliggende geval is sprake van een dermate kleinschalige ontwikkeling dat in lijn met de uitspraak2 van de Afdeling bestuursrechtspraak van de Raad van State (AbRS) van 18 december 2013, geen sprake is van een stedelijke ontwikkeling als bedoeld in artikel 1.1.1, eerste lid, aanhef en onder i, van het Bro. Het bouwen van één woning wordt door de AbRS niet als een stedelijke ontwikkeling aangemerkt. De Ladder duurzame verstedelijking is dan ook niet van toepassing.

#### <span id="page-12-0"></span>**3.2.5 Wet milieubeheer**

In artikel 7.2, lid 1 van de Wet milieubeheer is bepaald dat bij algemene maatregel van bestuur de activiteiten worden aangewezen:

- a. Die belangrijke nadelige gevolgen kunnen hebben voor het milieu;
- b. Ten aanzien waarvan het bevoegd gezag moet beoordelen of zij belangrijke nadelige gevolgen voor het milieu kunnen hebben.

In het Besluit milieueffectrapportage zijn in artikel 2, lid 1 als activiteiten die belangrijke nadelige gevolgen kunnen hebben voor het milieu (en waarvoor op grond van de Wet milieubeheer dus de verplichting geldt om een milieueffectrapportage op te stellen), aangewezen de activiteiten die behoren tot een in onderdeel C van de bijlage bij het Besluit genoemde categorie.

In lid 2 van hetzelfde artikel zijn als activiteiten ten aanzien waarvan het bevoegd gezag moet beoordelen of zij belangrijke nadelige gevolgen voor het milieu kunnen hebben (en waarvoor op grond van de Wet milieubeheer dus een m.e.r.-beoordelingsplicht geldt), aangewezen de activiteiten die behoren tot een in onderdeel D van de bijlage bij het Besluit genoemde categorie.

In artikel 2, lid 5, aanhef en onder b. van het Besluit milieueffectrapportage, is vastgelegd dat de m.e.r.-beoordelingsplicht ook geldt voor plannen die weliswaar vallen onder een van de in onderdeel D genoemde activiteiten, maar waarbij het project valt onder de drempelwaarden zoals genoemd in onderdeel D, indien: 'op grond van selectiecriteria als bedoeld in bijlage III bij de EEG-richtlijn milieueffectbeoordeling niet kan worden uitgesloten dat de activiteit belangrijke nadelige gevolgen voor het milieu kan hebben'.

De afweging met betrekking tot de m.e.r.-(beoordelings)plicht van dit bestemmingsplan, is opgenomen in paragraaf 5.2.7.

## <span id="page-13-0"></span>**3.3 Provinciaal beleid**

#### <span id="page-13-1"></span>**3.3.1 Provinciaal Omgevingsplan Limburg 2014**

Op 12 december 2014 hebben Provinciale Staten van Limburg het POL2014 'Voor de kwaliteit van Limburg' vastgesteld. In het POL2014 is onderscheid gemaakt in zeven soorten gebieden, elk met eigen herkenbare kernkwaliteiten. Voor de verschillende zones liggen er heel verschillende opgaven en ontwikkelingsmogelijkheden.

Binnen het bebouwd gebied worden de volgende zones onderscheiden:

- Stedelijk centrum,
- Bedrijventerrein,
- Overig bebouwd gebied.

In het landelijk gebied gaat het om de zones:

- Goudgroene natuurzone,
- Zilvergroene natuurzone,
- Bronsgroene landschapszone en
- Buitengebied.

Volgens de POL2014 kaart 'Zonering Limburg' ligt het plangebied geheel binnen het overig bebouwd gebied. Overige bebouwde gebieden zijn gemengde woon/werkgebieden met voorzieningen met deels een stedelijk karakter en deels een dorps karakter. Accenten worden gelegd op:

- Transformatie regionale woningvoorraad;
- Bereikbaarheid;
- Balans voorzieningen en detailhandel;
- Stedelijk groen en water;
- Kwaliteit leefomgeving.

Uitsnede POL2014-kaart 'Zonering Limburg' met ligging plangebied (rood omlijnd)

#### Afweging

Volgens het POL2014 mag in het overig bebouwd gebied woningbouw plaatsvinden, mits dit passend is binnen de regionale afspraken over woningbouw. De afweging of het plan passend is binnen het regionale woonbeleid is opgenomen in paragraaf 3.4.1. Dit bestemmingsplan voorziet in de oprichting van één vrijstaande nieuwbouwwoning en vult hiermee een lege plek op in een bestaande woonstraat. Daarmee past de beoogde ontwikkeling binnen de zone overig bebouwd gebied en de uitgangspunten van het POL2014.

#### <span id="page-14-0"></span>**3.3.2 Omgevingsverordening Limburg 2014**

De provincie Limburg heeft op 12 december 2014 ook de Omgevingsverordening Limburg 2014 vastgesteld. Hierin staan de regels die nodig zijn om het omgevingsbeleid van POL2014 juridische binding te geven.

#### Afweging

In artikel 2.4.2 lid 1 van de Omgevingsverordening Limburg 2014 is opgenomen dat *'een ruimtelijk plan voor een gebied gelegen in de regio Noord-Limburg niet voorziet in de toevoeging van woningen aan de bestaande voorraad woningen alsmede aan de bestaande planvoorraad woningen anders dan op de wijze zoals beschreven in de door de gemeenteraden vastgestelde Regionale Structuurvisie Wonen Noord-Limburg'*. In paragaaf 3.4.1 van deze toelichting is het initiatief getoetst aan de Regionale Structuurvisie Wonen Noord-Limburg en blijken geen belemmeringen op dit punt. Er is namelijk slechts sprake van de toevoeging van één woning op een

perceel waarop reeds een woonbestemming ligt. De woning is tevens passend binnen de behoefte, aangezien sprake is van een woning met een duurzaam karakter, afgestemd op de veranderende levensbehoefte.

Uit de kaarten behorende bij de Omgevingsverordening Limburg 2014 blijkt dat het plangebied niet ligt binnen (milieu)beschermingsgebieden of beschermingszones ten behoeve van natuur en landschap. Wel ligt het plangebied binnen de boringsvrije zone Venloschol. Het is in de boringsvrije zone Venloschol verboden om beneden 5 meter boven NAP een boorput of een gesloten bodemenergiesysteem te maken of hebben of de grond te roeren. Daarnaast is het verboden om beneden 5 meter boven NAP werken op of in de bodem uit te voeren of te doen uitvoeren waarbij ingrepen worden verricht of stoffen worden gebruikt die de beschermende werking van slecht doorlatende bodemlagen kunnen aantasten. Aangezien geen grondboringen van een dergelijke diepte voorzien zijn, vormt de ligging in de Venloschol geen belemmering.

## <span id="page-15-0"></span>**3.4 Regionaal beleid**

### <span id="page-15-1"></span>**3.4.1 Regionale Structuurvisie Wonen Noord-Limburg**

De Regionale Structuurvisie Wonen Noord-Limburg, vastgesteld op 20 april 2016, is een visie waarmee de bestuurders van de gemeenten Beesel, Bergen, Gennep, Horst aan de Maas, Mook en Middelaar, Venlo, Venray en Peel en Maas en de provincie Limburg sturing geven aan de regionale woningmarkt. De structuurvisie heeft de status van intergemeentelijke structuurvisie op grond van artikel 2.1, lid 3 Wet ruimtelijke ordening (Wro). Daarmee heeft het document een juridische status met een zelfbindend karakter.

Samen met alle woonpartners zijn vijf inhoudelijke pijlers geïdentificeerd die de kern vormen van de visie. De pijlers rusten idealiter op een stevig fundament: krachtige gemeenten en een sterke regio. De inhoudelijke pijlers zijn:

- 1. een gezonde woningmarkt in balans: nieuwbouw naar behoefte;
- 2. de juiste woning op de juiste plek en dynamisch voorraadbeheer;
- 3. goed wonen voor iedereen, maar met extra aandacht voor onder andere arbeidsmigranten;
- 4. kwaliteit bestaande voorraad en kernen meer centraal;
- 5. een levensloopvriendelijke en duurzame regio.

#### Afweging

De voorgenomen ontwikkeling betreft de realisatie van een nieuwbouwwoning op een perceel waarop reeds een woonbestemming ligt. Middels het voorliggende initiatief wordt slechts één woning toegevoegd aan de bestaande voorraad, die is afgestemd op de veranderende levensbehoefte. Bovendien krijgt de woning een duurzaam karakter. De realisatie van de nieuwbouw is hiermee niet strijdig met de visie van de gemeenten binnen de regio Noord-Limburg. Vanuit het regionaal beleid bestaan er geen belemmeringen voor de voorgenomen ontwikkeling.

## <span id="page-16-0"></span>**3.5 Gemeentelijk beleid**

#### <span id="page-16-1"></span>**3.5.1 Structuurvisie 'Horst aan de Maas'**

Op 9 april 2013 heeft de gemeenteraad van Horst aan de Maas de structuurvisie 'Horst aan de Maas' vastgesteld. In deze integrale op uitvoering gerichte structuurvisie heeft de gemeente haar ruimtelijk beleid gebundeld. Volgens de bij de structuurvisie behorende visiekaart ligt het plangebied binnen gebied 6A Centrumdorpen.

De gemeente streeft ernaar om de omgevingskwaliteiten te behouden en te ontwikkelen conform nationaal en provinciaal beleid. Voor de drie beleidsmatige speerpunten van de gemeente Horst aan de Maas (agribusiness, toerisme & recreatie en leefbaarheid) is het landschap (de omgevingskwaliteit) een belangrijke factor. Het vormt namelijk de productieruimte voor de agrarische sector, het verblijfsgebied voor toeristen en recreanten en de woonomgeving voor de inwoners. Om de speerpunten tot een succes te maken, is het van belang dat de aantrekkelijkheid van het landschap (de omgevingskwaliteit) gewaarborgd blijft en zoveel mogelijk versterkt wordt.

#### *Bijdrage ruimtelijke ontwikkelingen (Gemeentelijk kwaliteitsmenu)*

De gemeente Horst aan de Maas is voornemens investeringen te doen die bijdragen aan een algemene verbetering van de woon-, leef-, en werkkwaliteiten van deze gemeente. Deze investeringen hebben daarmee een positieve uitwerking op de waardeontwikkeling van bestaand alsook nieuw te realiseren onroerend goed. De gemeente vindt het daarom gerechtvaardigd om bij het aangaan van een overeenkomst inzake de grondexploitatie waar nodig en mogelijk ook een kwaliteitsbijdrage te vragen ten behoeve van deze gemeentelijke investeringen.

Het Gemeentelijk Kwaliteits Menu is van toepassing indien de ontwikkeling mogelijk moet worden gemaakt middels een bestemmingsplanwijziging. De locatie van de beoogde ontwikkeling is bepalend voor de planologische toelaatbaarheid en de manier waarop kwaliteitsverbeterende maatregelen ingezet kunnen worden. Per type ontwikkeling is aangegeven in hoeverre deze past binnen het betreffende deelgebied. Er zijn vier mogelijkheden:

- a. De gemeente heeft een positieve grondhouding (ja) ten opzichte van een dergelijke ontwikkeling in het deelgebied;
- b. De gemeente heeft een meedenkende grondhouding (ja, mits) ten opzichte van een dergelijke ontwikkeling in het deelgebied;
- c. De gemeente heeft een voorwaardelijke grondhouding (nee, tenzij) ten opzichte van een dergelijke ontwikkeling in het deelgebied;
- d. De gemeente heeft een negatieve grondhouding (nee) ten opzichte van een dergelijke ontwikkeling in het deelgebied. Enkel via maatwerk is medewerking aan het initiatief denkbaar.

Het plangebied maakt deel uit van het gebied Centrumdorpen, deelgebied 6A. Daarbinnen heeft de gemeente een meedenkende grondhouding (ja, mits) ten opzichte van nieuwe solitaire woningen. Bij een meedenkende grondhouding is sprake van een maatwerkbeoordeling, waarbij aspecten als onderscheidend vermogen en de locatie van de ontwikkeling van belang zijn.

In dit geval vindt de ontwikkeling één vrijstaande woning plaats te midden van een bestaande woonstraat. Deze ontwikkeling vindt plaats binnen de rode contour in de kern Horst. Het plangebied heeft reeds een woonbestemming en de nieuwbouwwoning vult een lege plek op tussen

de bestaande woningen. Het toevoegen van de woning is hierdoor aanvaardbaar op deze locatie.

Voor het toevoegen van een woning binnen de rode contour geldt een standaard kwaliteitsbijdrage van € 40.000,-. Daarnaast geldt een bijdrage in de reserve bovenwijkse voorzieningen. Deze bedraagt voor de kern Horst € 18,- per m2 kavel. In dit geval is reeds sprake van een woonbestemming en wordt deze bijdrage alleen berekend over het toe te voegen bouwvlak. Een en ander zal nader worden uitgewerkt in een te sluiten anterieure overeenkomst tussen de initiatiefnemer en de gemeente Horst aan de Maas.

### <span id="page-17-0"></span>**3.5.2 Masterplan Wonen**

Het masterplan Wonen geeft de hoofdlijnen van het gemeentelijk volkshuisvestingsbeleid. Deze visie is een uitwerking van de Regionale Structuurvisie Wonen Noord-Limburg. In het masterplan zijn drie beleidsopgaven geformuleerd:

- Een nieuwbouwprogramma met toekomstwaarde;
- Een sluitend netwerk van wonen, zorg en welzijn;
- Aantrekkelijk houden van de bestaande woningvoorraad en bestaande wijken door verduurzaming in brede zin.

Het voorliggende initiatief betreft de nieuwbouw van één vrijstaande woning. Voor nieuwbouw is de ambitie van de gemeente om een goed woon en leefklimaat te hebben en te houden voor de inwoners. Voor alle doelgroepen dient er voldoende aanbod te zijn. Er wordt gebouwd naar de concrete behoefte. Deze behoefte wordt samen met het dorp en door eventuele initiatieven uit het dorp bepaald. De gemeente zet sterk in op woningbouw binnen de huidige bebouwingsgrenzen van de kernen.

In het voorliggende geval is sprake van woningbouw binnen de kern Horst, op een perceel dat reeds een woonbestemming heeft. De initiatiefnemer wil de woning bouwen voor eigen gebruik, waardoor sprake is van een concrete behoefte. Daarnaast kan de woning worden afgestemd op de veranderende levensbehoefte, doordat deze eenvoudig levensloopbestendig kan worden gemaakt. Bovendien wordt hiermee een open plek opgevuld in een bestaand bebouwingslint met voornamelijk woningen. Tot slot wordt middels de ontwikkeling een bijdrage geleverd aan verduurzaming, aangezien een woning met een duurzaam karakter wordt gerealiseerd. Het plan is hierdoor passend binnen het masterplan Wonen.

#### <span id="page-17-1"></span>**3.5.3 Bestemmingsplan 'Peelkernen'**

Op 10 november 2009 heeft de gemeenteraad van Horst aan de Maas het bestemmingsplan 'Peelkernen' vastgesteld. Volgens dit vigerende bestemmingsplan zijn de gronden waarop de nieuwbouwwoning is gepland bestemd tot 'Wonen'. De voorzijde van het plangebied is bestemd tot 'Tuin'.

De voor 'Wonen' aangewezen gronden zijn bestemd voor woningen en aan huis verbonden beroepen, met bijbehorende gebouwen, bouwwerken, geen gebouwen zijnde, wegen en paden, speelvoorzieningen, parkeervoorzieningen, groenvoorzieningen, water en voorzieningen voor de waterhuishouding, tuinen en erven.

Hoofdgebouwen dienen volgens de bouwregels binnen het bouwvlak gebouwd te worden. In het plangebied is geen bouwvlak aanwezig, waardoor de beoogde woning ter plaatse niet rechtstreeks is toegestaan. Het bestemmingsplan bevat geen afwijkings- of wijzigingsmogelijkheden waarmee de woning mogelijk gemaakt kan worden.

## <span id="page-18-0"></span>**3.6 Conclusie**

Uit het vorenstaande blijkt dat het initiatief past binnen beleid en regelgeving van rijk, provincie, regio en gemeente.

## <span id="page-19-0"></span>**4. PLANBESCHRIJVING**

## <span id="page-19-1"></span>**4.1 Uitgangspunten en doelstellingen van het plan**

Middels het opstellen van voorliggend nieuw bestemmingsplan wil de initiatiefnemer de realisatie van één vrijstaande nieuwbouwwoning aan de Westerholtstraat juridisch-planologisch mogelijk maken. In dit nieuwe bestemmingsplan wordt een bouwvlak toegevoegd waarbinnen de woning gebouwd kan worden. De woning zal qua typologie en vormgeving aansluiten bij de omliggende woningen en wordt in de voorgevelrooilijn gebouwd.

De woning dient in de voorgevelrooilijn gebouwd te worden en de afstand tot de zijdelingse perceelgrenzen dient minimaal 3 meter te bedragen. De maximale goot- en bouwhoogte van de woning bedragen respectievelijk 4 en 8 meter. Bij de woning zijn aan- en uitbouwen en bijgebouwen toegestaan, tot een maximale oppervlakte van 120 m2 en een maximale goot- en bouwhoogte van respectievelijk 3,5 en 6 meter.

Het overige deel van het plangebied zal worden ingericht als tuin bij de woning en er wordt voorzien in minimaal 2 parkeerplaatsen op eigen terrein.

Verbeelding bestemmingsplan t.b.v. nieuwe woning Westerholstraat 22

## <span id="page-20-0"></span>**4.2 Stedenbouwkundige/ ruimtelijke aspecten**

Functioneel en stedenbouwkundig gezien past de nieuwbouwwoning in zijn omgeving, aangezien deze is gelegen in een woonstraat waar voornamelijk vrijstaande woningen liggen. Middels de voorliggende nieuwbouw van een vrijstaande woning wordt een open plek in de woonstraat, tussen de bestaande woningen, op een passende manier ingevuld. De nieuwe woning sluit qua typologie, uiterlijk en maatvoering aan bij de omliggende woningen. De voorgevelrooilijn sluit aan op de naastgelegen woningen.

Hiermee is de nieuwbouw van de woning vanuit stedenbouwkundig en ruimtelijk oogpunt passend in de omgeving is. De realisatie van het plan heeft, zowel op korte als op (middel)lange termijn, geen negatieve ruimtelijke effecten tot gevolg op de omgeving.

## <span id="page-21-0"></span>**5. SECTORALE ASPECTEN**

## <span id="page-21-1"></span>**5.1 Inleiding**

In dit hoofdstuk wordt nader ingegaan op de verschillende onderzoeks- en milieuaspecten die aan de orde zijn bij het voorliggend initiatief. Daarbij komen onder meer de volgende aspecten aan bod: milieu (geluid, bodem, bedrijven en milieuzonering, luchtkwaliteit, duurzaam bouwen), waterhuishouding (riolering en watertoets), externe veiligheid, archeologie en cultuurhistorie, verkeer en vervoer, kabels, leidingen en overige belemmeringen, alsmede flora en fauna.

## <span id="page-21-2"></span>**5.2 Milieuaspecten**

Er bestaat een duidelijke relatie tussen milieu en ruimtelijke ordening. De laatste decennia groeien de beleidsvelden steeds verder naar elkaar toe. De milieukwaliteit vormt een belangrijke afweging bij de ontwikkelingsmogelijkheden van ruimtelijke functies. Bij de besluitvorming over het al dan niet toelaten van een bepaalde ruimtelijke ontwikkeling, dient onderzocht te worden welke milieuaspecten daarbij een rol kunnen spelen. Het is daarnaast van belang om milieubelastende functies (zoals bepaalde bedrijfsactiviteiten) ruimtelijk te scheiden ten opzichte van milieugevoelige functies zoals woningen. Andersom moet in de ruimtelijke ordening nadrukkelijk rekening gehouden worden met de gevolgen van ruimtelijke ingrepen voor het milieu. Milieubelastende situaties moeten voorkomen worden.

### <span id="page-21-3"></span>**5.2.1 Bodem- en grondwaterkwaliteit**

In het kader van de Wet ruimtelijke ordening dient aangegeven te worden of de plaatselijke bodemkwaliteit geschikt is voor de wijziging van de bestemming. Daartoe is door Econsultancy een verkennend bodemonderzoek uitgevoerd. De conclusies van dit onderzoek zijn hieronder samengevat. Voor een uitgebreide beschrijving van het onderzoek wordt verwezen naar het volledige onderzoeksrapport3 .

Op basis van het vooronderzoek is geconcludeerd dat de onderzoekslocatie onderzocht dient te worden volgens de strategie "onverdacht, niet lijnvormig" (ONV-NL). Bij onverdachte locaties luidt de onderzoekshypothese dat de bodem niet verontreinigd is.

De bovengrond bestaat uit matig siltig, matig grof zand en is bovendien zwak grindig en zwak humeus. De ondergrond bestaat uit zwak siltig, matig grof zand. In het opgeboorde materiaal zijn zintuiglijk geen verontreinigingen waargenomen. Er zijn op basis van het vooronderzoek, tijdens de terreininspectie en bij de uitvoering van de veldwerkzaamheden geen aanwijzingen gevonden, die aanleiding geven een asbestverontreiniging op de locatie te verwachten. In zowel de boven- als in de ondergrond zijn geen verontreinigingen geconstateerd. In het grondwater zijn eveneens geen verontreinigingen geconstateerd.

<sup>3</sup> Econsultancy, *Verkennend bodemonderzoek Westerholtstraat (ong.) te Horst*, rapportnummer 7722.001, 6 september 2018

De vooraf gestelde hypothese, dat de onderzoekslocatie als "onverdacht" kan worden beschouwd wordt, op basis van de onderzoeksresultaten, bevestigd. Er bestaan met betrekking tot de milieuhygiënische kwaliteit van de bodem dan ook géén belemmeringen voor de voorgenomen nieuwbouw op de onderzoekslocatie.

Indien er werkzaamheden plaatsvinden, waarbij grond vrijkomt, kan de grond niet zonder meer worden afgevoerd of elders worden toegepast. De regels van het Besluit bodemkwaliteit zijn hierop mogelijk van toepassing.

Samengevat zijn er, gezien de onderzoeksresultaten, vanuit het aspect bodemkwaliteit geen belemmeringen.

#### <span id="page-22-0"></span>**5.2.2 Geluid**

In de Wet geluidhinder wordt aangegeven hoe voor een gebied waar een ruimtelijke ontwikkeling plaatsvindt, dient te worden omgegaan met geluidhinder als gevolg van (spoor)wegverkeer en gezoneerde industrieterreinen.

#### Wegverkeerslawaai

In de Wet geluidhinder (Wgh) is bepaald dat elke weg een geluidszone heeft, met uitzondering van woonerven en wegen waar een maximumsnelheid van 30 km/u voor geldt. Bij een ruimtelijke ontwikkeling waarbij sprake is van de ontwikkeling van geluidsgevoelige objecten binnen een geluidszone, dient een onderzoek te worden uitgevoerd naar de geluidsbelasting op deze gebouwen of terreinen.

#### Spoorwegverkeer

Bij de ontwikkeling van geluidgevoelige objecten nabij een spoorlijn dient het spoorwegverkeerslawaai betrokken te worden.

#### Industrielawaai

Bij de ontwikkeling van geluidgevoelige objecten binnen de geluidzone van een gezoneerd industrieterrein dient het industrielawaai betrokken te worden.

Een woning is een geluidgevoelig object in de zin van de Wet geluidhinder. De Westerholtstraat en omliggende wegen betreffen allemaal wegen met een maximumsnelheid van 30 km/u. In de Wet geluidhinder zijn geen onderzoekszones opgenomen voor wegen die liggen binnen een woonerf en voor 30 km/u-wegen. Hierdoor geldt er voor deze wegen geen onderzoeksplicht. Daarnaast is er geen sprake van (zeer) hoge verkeersintensiteiten op de omliggende wegen, waardoor er vanuit wegverkeerslawaai geen belemmeringen bestaan voor de voorgenomen ontwikkeling. De woning is daarnaast niet gelegen binnen de onderzoekszone van een spoorweg of binnen de geluidzone van een gezoneerd industrieterrein.

Samengevat zijn er vanuit het aspect geluid geen belemmeringen.

#### <span id="page-23-0"></span>**5.2.3 Luchtkwaliteit**

In de Wet milieubeheer (hoofdstuk 5 Wm) staan de hoofdlijnen voor regelgeving rondom luchtkwaliteitseisen beschreven. Artikel 5.16 Wm (lid 1) geeft weer, onder welke voorwaarden bestuursorganen bepaalde bevoegdheden (uit lid 2) mogen uitoefenen. Als aan minimaal één van de volgende voorwaarden wordt voldaan, vormen luchtkwaliteitseisen in beginsel geen belemmering voor het uitoefenen van de bevoegdheid:

- a. Er is geen sprake van een feitelijke of dreigende overschrijding van een grenswaarde;
- b. Een project leidt al dan niet per saldo niet tot een verslechtering van de luchtkwaliteit;
- c. Een project draagt 'niet in betekenende mate' (NIBM) bij aan de luchtverontreiniging;
- d. Een project past binnen het NSL (Nationaal Samenwerkingsprogramma Luchtkwaliteit), of binnen een regionaal programma van maatregelen.

#### *Het Besluit NIBM*

Deze AMvB legt vast, wanneer een project niet in betekenende mate (NIBM) bijdraagt aan de concentratie van een bepaalde stof. Een project is NIBM als aannemelijk is dat het project een toename van de concentratie veroorzaakt van maximaal 3%. De 3% grens wordt gedefinieerd als 3% van de grenswaarde voor de jaargemiddelde concentratie van fijn stof (PM10) of stikstofdioxide (NO2). Dit komt overeen met 1,2 microgram/m3 voor zowel fijn stof als NO2.

Er zijn twee mogelijkheden om aannemelijk te maken dat een project binnen de NIBM-grens blijft:

- a. Aantonen dat een project binnen de grenzen van een categorie uit de Regeling NIBM valt. Er is dan geen verdere toetsing nodig, het project is in ieder geval NIBM (artikel 4, lid 1, van het Besluit NIBM);
- b. Op een andere manier aannemelijk maken dat een project voldoet aan het 3% criterium. Hiervoor kunnen berekeningen nodig zijn. Ook als een project niet kan voldoen aan de grenzen van de Regeling NIBM, is het mogelijk om alsnog via berekeningen aan te tonen, dat de 3% grens niet wordt overschreden.

Als de 3% grens voor PM10 of NO2 niet wordt overschreden, dan hoeft geen verdere toetsing aan grenswaarden plaats te vinden.

#### **NIBM-grens woningbouwlocaties:**

3% criterium: ≤ 1.500 woningen (netto) bij minimaal 1 ontsluitingsweg, en ≤ 3.000 woningen bij minimaal 2 ontsluitingswegen met een gelijkmatige verkeersverdeling.

Het voorliggende bestemmingsplan heeft betrekking op de realisatie van één woning. Hierbij wordt de bovenstaande NIBM-grens bij lange na niet overschreden. De ontwikkeling draagt dan ook 'niet in betekenende mate' (NIBM) bij aan de heersende luchtkwaliteit.

#### Achtergrondwaarden

In het kader van een goede ruimtelijke ordening dient te worden bezien of de luchtkwaliteit ter plaatse goed genoeg is om een goed woon- en leefmilieu te kunnen waarborgen. Volgens de kaarten van het Planbureau voor de Leefomgeving is de concentratie fijn stof (PM10) ter plaatse gelegen tussen 18 en 20 µg/m³, de concentratie fijn stof (PM2,5) tussen 10 en 12 µg/m³ en de

concentratie stikstofdioxide (NO2) tussen 15 en 20 µg/m³. In de Wet milieubeheer is de jaargemiddelde grenswaarde voor PM10 40 µg/m³ en voor PM2,5 25 µg/m³. Voor NO2 bedraagt de jaargemiddelde grenswaarde eveneens 40 µg/m³. Volgens de kaarten van het Planbureau voor de Leefomgeving is de luchtkwaliteit ter plaatse voldoende.

#### Toetsing

Dit bestemmingsplan voorziet in de ontwikkeling van één nieuwbouwwoning. Het initiatief draagt niet in betekenende mate bij aan een verslechtering van de luchtkwaliteit.

#### <span id="page-24-0"></span>**5.2.4 Geur**

Nieuwe ruimtelijke ontwikkelingen dienen te worden getoetst aan de normen uit de per 1 januari 2007 in werking getreden Wet geurhinder en veehouderij (Wgv). Als gevolg van deze wet worden normen gesteld voor de bouw van nieuwe geurgevoelige objecten (gebouwen voor menselijk wonen en menselijk verblijf). Er dient voor deze objecten sprake te zijn van een goed woonen leefklimaat. Daarnaast mogen de omliggende veehouderijen niet in hun ontwikkelingsmogelijkheden worden beperkt.

Gemeenten hebben onder de Wgv de bevoegdheid gekregen om binnen de kaders die deze wet stelt eigen normen te stellen. Deze kunnen worden vastgelegd in een geurverordening. De normstelling in de geurverordening dient te worden gemotiveerd aan de hand van een gebiedsvisie geurhinder en veehouderij. De gemeente Horst aan de Maas beschikt niet over een geurverordening. Voor het bepalen van de toe te passen normen is het eveneens van belang of het gebied is gelegen binnen een concentratiegebied als bedoeld in bijlage l van de Meststoffenwet, hetgeen voor de gemeente Horst aan de Maas van toepassing is. Dit betekent dat de onderstaande wettelijke normen en afstanden van toepassing zijn binnen het grondgebied van de gemeente:

- De norm van 3 ouE/m3 voor de maximale geurbelasting op geurgevoelige objecten gelegen in de bebouwde kom;
- De norm van 14 ouE/m3 voor de maximale geurbelasting op geurgevoelige objecten binnen het buitengebied;
- Een vaste afstand van 100 meter ten opzichte van geurgevoelige objecten gelegen in de bebouwde kom;
- Een vaste afstand van 50 meter ten opzichte van geurgevoelige objecten gelegen in het buitengebied.

#### Toetsing

Een woning betreft een geurgevoelig object in de zin van de Wgv. Het voorliggende bestemmingsplan maakt hierdoor een nieuw geurgevoelig object mogelijk. Dit betekent dat toetsing aan de geurnormen van nabijgelegen veehouderijen noodzakelijk is.

In de omgeving van het plangebied zijn geen intensieve veehouderijen gelegen. De meest dichtbij gelegen intensieve veehouderij ligt op een afstand van ruim 600 meter van het plangebied en heeft gezien deze afstand geen invloed op het woon- en leefklimaat in het plangebied. Het aspect geur vormt hiermee geen belemmering voor de voorgenomen ontwikkeling.

#### <span id="page-25-0"></span>**5.2.5 Bedrijven en milieuzonering**

Milieuzonering is het aanbrengen van een noodzakelijke ruimtelijke scheiding tussen milieubelastende en milieugevoelige functies ter bescherming of vergroting van de kwaliteit van de leefomgeving. Milieuzonering beperkt zich tot de milieuaspecten met een ruimtelijke dimensie: geur, stof, geluid en gevaar. Als hulpmiddel voor de inpassing van bedrijvigheid in haar fysieke omgeving of van gevoelige functies nabij bedrijven, heeft de Vereniging van Nederlandse Gemeenten (VNG), in samenwerking met de Ministeries van Volkshuisvesting, Ruimtelijke Ordening en Milieubeheer en Economische zaken, in 2009 een indicatieve bedrijvenlijst opgesteld.

In de VNG-publicatie zijn gebiedstyperingen opgenomen, te weten omgevingstype rustige woonwijk en rustig buitengebied en de omgevingstype gemengd gebied:

- 1. *Omgevingstype rustige woonwijk en rustig buitengebied*
Een rustige woonwijk is een woonwijk die is ingericht volgens het principe van functiescheiding. Afgezien van wijkgebonden voorzieningen komen vrijwel geen andere functies (zoals bedrijven of kantoren) voor. Langs de randen (in de overgang naar mogelijke bedrijfsfuncties) is weinig verstoring door verkeer. Een vergelijkbaar omgevingstype qua aanvaardbare milieubelasting is een rustig buitengebied (eventueel inclusief verblijfsrecreatie), een stiltegebied of een natuurgebied;

- 2. *Omgevingstype gemengd gebied*
Een gemengd gebied is een gebied met een matige tot sterke functiemenging. Direct naast woningen komen andere functies voor zoals winkels, horeca en kleine bedrijven. Ook lintbebouwing in het buitengebied met overwegend agrarische en andere bedrijvigheid kan als gemengd gebied worden beschouwd. Gebieden die direct langs de hoofdinfrastructuur liggen, behoren eveneens tot het omgevingstype gemengd gebied. Hier kan de verhoogde milieubelasting voor geluid de toepassing van kleinere richtafstanden rechtvaardigen. Geluid is voor de te hanteren afstand van milieubelastende activiteiten veelal bepalend.

De indicatieve bedrijvenlijst in de VNG-publicatie geeft richtafstanden, gebaseerd op de omgevingskwaliteit zoals die wordt nagestreefd in een rustige woonwijk of gemengd gebied. De richtafstanden in de bedrijvenlijst gelden voor een rustige woonwijk. Bij een omgevingstype gemengd gebied mag de richtafstand met één afstandsstap worden verlaagd. Voor een rustige woonwijk geldt dat de geluidsbelasting (etmaalwaarde) 45 dB(A) op de gevels van nabijgelegen geluidsgevoelige objecten mag bedragen. Voor een gemengd gebied geldt dat de geluidsbelasting (etmaalwaarde) 50 dB(A) op de gevels van nabijgelegen geluidsgevoelige objecten mag bedragen.

De richtafstand geldt tussen enerzijds de grens van de bestemming die het bedrijf (of andere milieubelastende functie) toelaat en anderzijds de uiterste situering van de gevel van een woning (of andere milieugevoelige functie).

De nieuwbouwwoning is een nieuwe milieugevoelige functie. Daarom moet getoetst worden of in de woning sprake is van een goed woon- en leefklimaat en omliggende bedrijven niet worden gehinderd door de ontwikkeling.

Op circa 53 meter ten noorden van het plangebied is een glastuinbouwbedrijf gelegen. Op circa 115 meter ten westen ligt eveneens een glastuinbouwbedrijf. Dit betreft een activiteit van milieucategorie 2, waarvoor een richtafstand van 30 meter wordt geadviseerd voor geluid en 10 meter

voor geur, stof en gevaar. Aan deze richtafstanden wordt ruimschoots voldaan. Op circa 133 meter ten noorden van het plangebied ligt een agrarisch hulpbedrijf. Dit betreft een bedrijf van maximaal milieucategorie 3.1, waarvoor een richtafstand van 50 meter wordt geadviseerd. Aan deze richtafstand wordt ruimschoots voldaan. Voor het overige zijn er geen bedrijven in de omgeving gelegen waarvan de hinderzone tot het plangebied reikt. In de nieuwe woning zal hierdoor sprake zijn van een goed woon- en leefklimaat. Daarnaast worden omliggende bedrijven niet in hun mogelijkheden beperkt door de voorliggende ontwikkeling.

Samengevat zijn er vanuit het aspect milieuzonering geen belemmeringen ten aanzien van de voorgenomen plannen.

#### <span id="page-26-0"></span>**5.2.6 Externe veiligheid**

Het beleid voor externe veiligheid is gericht op het beperken en beheersen van risico's voor de omgeving vanwege handelingen met gevaarlijke stoffen. De handelingen kunnen zowel betrekking hebben op het gebruik, de opslag en de productie, als op het transport van gevaarlijke stoffen. Uit het Besluit externe veiligheid inrichtingen (Bevi), Besluit externe veiligheid transportroutes (Bevt) en het Besluit externe veiligheid buisleidingen (Bevb), vloeit de verplichting voort om in ruimtelijke plannen in te gaan op de risico's in het plangebied ten gevolge van handelingen met gevaarlijke stoffen. De risico's dienen te worden beoordeeld op 2 maatstaven, te weten het plaatsgebonden risico en het groepsrisico.

#### *Basisnet voor het vervoer van gevaarlijke stoffen*

Vervoer van gevaarlijke stoffen vindt sinds jaar en dag plaats via het spoor, over de weg en het water. Op 1 april 2015 is de Wet Basisnet in werking getreden. De Wet Basisnet voegt een nieuw hoofdstuk toe aan de Wet vervoer gevaarlijke stoffen. Deze toevoeging omvat regels voor het vaststellen van het maximaal toegestane risico door het vervoer van gevaarlijke stoffen.

Het Basisnet heeft als doel een evenwicht voor de lange termijn te creëren tussen de belangen van het vervoer van gevaarlijke stoffen over de hoofdwegen, binnenwateren en de hoofdspoorwegen en de bebouwde omgeving die hierlangs ligt en de veiligheid van omwonenden. Het Basisnet stelt verder regels aan het vaststellen en beheersen van de risico's voor het vervoer van gevaarlijke stoffen (vervoerskant).

#### *Plaatsgebonden risico*

Het plaatsgebonden risico beschrijft de kans per jaar dat een onbeschermd individu komt te overlijden door een ongeval met gevaarlijke stoffen. Het plaatsgebonden risico wordt uitgedrukt in risicocontouren rondom de risicobron (bedrijf, weg, spoorlijn etc.), waarbij de 10-6 contour (kans van 1 op 1 miljoen op overlijden) de maatgevende grenswaarde is.

#### *Groepsrisico*

Het groepsrisico beschrijft de kans dat een groep van 10 of meer personen gelijktijdig komt te overlijden ten gevolge van een ongeval met gevaarlijke stoffen. Het groepsrisico geeft een indicatie van de maatschappelijke ontwrichting in geval van een ramp. Het groepsrisico wordt uitgedrukt in een grafiek, waarin de kans op overlijden van een bepaalde groep (bijvoorbeeld 10, 100 of 1000 personen) wordt afgezet tegen de kans daarop. Voor het groepsrisico geldt de orientatiewaarde als *ijkpunt* in de verantwoording (géén norm).

In het Bevi, het Bevb en het Bevt is een verplichting tot verantwoording van het groepsrisico opgenomen. Er is sprake van een groepsrisico zodra het plan in het invloedsgebied ligt van een risicovolle activiteit. Het betrokken bestuursorgaan moet, al dan niet in verband met de totstandkoming van een besluit, expliciet aangeven hoe de diverse factoren die bijdragen aan de hoogte van het groepsrisico (waaronder zelfredzaamheid en bestrijdbaarheid) zijn beoordeeld en eventuele in aanmerking komende maatregelen, zijn afgewogen. Een belangrijk onderdeel van de verantwoording is overleg met (advies vragen aan) de regionale brandweer.

#### *(Beperkt) kwetsbare objecten*

Er moet getoetst worden aan het Bevi en de richtlijnen voor vervoer gevaarlijke stoffen wanneer bij een ontwikkeling (beperkt) kwetsbare objecten worden toegestaan. (Beperkt) kwetsbare objecten zijn o.a. woningen, scholen, ziekenhuizen, hotels, restaurants4 . De beoogde woning betreft een kwetsbaar object. Toetsing aan externe veiligheid is dan ook vereist. In het kader van het plan moet bekeken worden of er in of in de nabijheid van het plangebied sprake is van risicovolle activiteiten (zoals Bevi-bedrijven, BRZO-bedrijven en transportroutes).

#### Risicokaart

Door de provincie Limburg is een risicokaart samengesteld waarop de meest belangrijke risicoveroorzakende bedrijven en objecten zijn aangegeven. Het gaat hierbij onder meer om risico's van opslag van patronen, stofexplosies, opslag van gasflessen, ammoniakinstallaties, LPGtankstations enz.

Uitsnede risicokaart met globale ligging plangebied (blauwe pijl)

<sup>4</sup> Zoals bedoeld in artikel 1 van het Besluit externe veiligheid inrichtingen

#### Inrichtingen

In de omgeving van het plangebied komen geen inrichtingen voor met een verhoogd risico ten aanzien van de externe veiligheid. De dichtst bijgelegen risicovolle inrichting is het agrarisch bedrijf aan de Molengatweg 4, waar een bovengrondse propaangastank aanwezig is. Deze inrichting heeft een PR 10-6 contour van 25 meter. De afstand van het plangebied tot dit bedrijf bedraagt circa 570 meter. Hiermee ligt het plangebied niet binnen het invloedsgebied van de inrichting.

Op circa 880 meter ten noordoosten van het plangebied ligt een tankstation met LPG aan de Venrayseweg 97. De plaatsgebonden risicocontouren van deze inrichting bedragen 35 meter (vulpunt), 25 meter (reservoir) en 15 meter (afleverinstallatie). Het invloedsgebied van de inrichting bedraagt 150 meter. Gezien deze afstand is het plangebied niet binnen het invloedsgebied van het tankstation gelegen.

#### Buisleidingen

Het externe veiligheidsbeleid voor transport van gevaarlijke stoffen door buisleidingen is vastgelegd in het Besluit externe veiligheid buisleidingen (Bevb) en de bijbehorende Regeling externe veiligheid buisleidingen (Revb). Het Bevb regelt onder andere welke veiligheidsafstanden moeten worden aangehouden rond buisleidingen met gevaarlijke stoffen. De normstelling is in lijn met het Besluit externe veiligheid inrichtingen (Bevi).

In de omgeving van het plangebied zijn volgens het vigerende bestemmingsplan en de risicokaart geen buisleidingen gelegen. In het kader van externe veiligheid behoeft hier dan ook niet verder naar gekeken te worden.

#### Vervoer van gevaarlijke stoffen

#### *Per spoor*

In de wijde omgeving van het plangebied zijn geen spoorwegen gelegen waarover vervoer van gevaarlijke stoffen plaatsvindt.

#### *Over de weg*

Over de A73, die op circa 1.060 meter ten oosten van het plangebied is gelegen, vindt vervoer van gevaarlijke stoffen plaats. Gezien deze afstand ligt het plangebied niet binnen het invloedsgebied van deze weg. Het transport van gevaarlijke stoffen over de weg vormt dan ook geen belemmering voor de woningbouw.

#### *Over water*

In de wijde omgeving van het plangebied zijn geen waterwegen gelegen waarover vervoer van gevaarlijke stoffen plaatsvindt.

Op basis van het voorgaande kan geconcludeerd worden dat het aspect externe veiligheid geen belemmering vormt in het kader van onderhavig bestemmingsplan.

#### <span id="page-29-0"></span>**5.2.7 Milieueffectrapportage**

#### *Toets m.e.r-plicht*

In het plangebied wordt één nieuwbouwwoning gerealiseerd. Het bouwen van woningen komt niet voor in onderdeel C van de bijlage bij het Besluit milieueffectrapportage (Besluit m.e.r.). Er is dus geen sprake van de verplichting om een m.e.r. procedure te doorlopen.

#### *Toets m.e.r.-beoordelingsplicht*

In onderdeel D van de bijlage bij het Besluit milieueffectrapportage is aangegeven bij welke activiteiten, plannen en besluiten een m.e.r.-beoordeling moet plaatsvinden, dat wil zeggen een nadere afweging of mogelijk een m.e.r. procedure moet worden gevolgd. Woningbouw kan vallen onder onderdeel D (11.2): *"de aanleg, wijziging of uitbreiding van een stedelijk ontwikkelingsproject met inbegrip van de bouw van winkelcentra of parkeerterreinen."*

Het voorliggende initiatief betreft de realisatie van één nieuwbouwwoning in bestaand stedelijk gebied, op een open plek in een bestaande woonstraat. Gezien de kleinschaligheid van het project en het feit dat geen sprake is van significante milieueffecten als gevolg van de nieuwbouw en ook geen sprake is van ligging binnen of in de nabijheid van een kwetsbaar gebied (zie paragraaf 5.2 tot en met 5.9), kan worden beargumenteerd dat geen sprake is van een stedelijk ontwikkelingsproject als bedoeld in het Besluit milieueffectrapportage. Er hoeft dan ook geen milieueffectrapport te worden opgesteld.

#### *Vormvrije m.e.r.-beoordeling*

Gezien het feit dat bij de voorgenomen ontwikkeling geen sprake is van een stedelijk ontwikkelingsproject als bedoeld in het Besluit m.e.r., is een vormvrije m.e.r.-beoordeling niet noodzakelijk.

### <span id="page-29-1"></span>**5.3 Waterparagraaf**

In deze paragraaf wordt beschreven op welke wijze in voorliggend plan rekening is gehouden met de (ruimtelijk) relevante aspecten van (duurzaam) waterbeheer. Een beknopte beschrijving van de kenmerken van het watersysteem kan het benodigde inzicht geven in het functioneren van dit systeem.

#### Beschrijving van waterrelevant beleid

Relevante beleidsstukken op het gebied van water zijn het Waterbeheerplan 2016-2021 van het waterschap Limburg, het Provinciaal Omgevingsplan Limburg 2014, het Provinciaal Waterplan van de provincie Limburg, het Nationaal Waterplan, WB21, Nationaal Bestuursakkoord Water en de Europese Kaderrichtlijn Water. Belangrijkste gezamenlijke punt uit deze beleidsstukken is dat water een belangrijk sturend element is in de ruimtelijke ordening. Water legt een ruimteclaim op het (stads)landschap waaraan voldaan moet worden. De bekende drietrapsstrategieën zijn leidend:

- Vasthouden-bergen-afvoeren (waterkwantiteit);
- Voorkomen-scheiden-zuiveren (waterkwaliteit).

Daarnaast is de Beleidsbrief regenwater en riolering nog relevant. Hierin staat hoe het best omgegaan kan worden met het hemelwater en het afkoppelen daarvan. Ook hier gelden de drietrapsstrategieën. De meest relevante beleidsstukken zijn hieronder verder toegelicht.

#### *Provinciaal Omgevingsplan Limburg 2014 (POL2014)*

Het provinciaal waterbeleid is vastgelegd in POL2014 en is nader geconcretiseerd in het Provinciaal Waterplan 2016-2021 op grond van de vereisten van de Europese Kaderrichtlijn Water (KRW). Dit plan maakt onderdeel uit van het tweede (inter)nationale Stroomgebiedbeheerplan Maas.

In Nederland zijn vijf instanties betrokken bij het waterbeheer en de watervoorziening. Op grond van de Waterwet (2009) en het Bestuursakkoord Water (2011) is de verantwoordelijkheid als volgt verdeeld:

- 1. Het Rijk is verantwoordelijk voor beleid en wetgeving op nationaal niveau en voor het beheer van het hoofdwatersysteem: de zee en de grote rivieren, meren en kanalen.
- 2. De provincies zijn verantwoordelijk voor het beleid en regelgeving voor de regionale gronden oppervlaktewatersystemen, en de vergunningverlening voor grondwateronttrekkingen ten behoeve van openbare watervoorziening, de grotere industriële onttrekkingen en die voor energieopslagsystemen.
- 3. De waterschappen zijn verantwoordelijk voor het beheer van de regionale grond- en oppervlaktewatersystemen, de zuivering van afvalwater en de zorg voor waterkeringen ten behoeve van de veiligheid langs de Maas. De waterschappen concretiseren de provinciale beleidskaders uit het POL en het provinciaal waterplan in een waterbeheerplan dat het karakter krijgt van een uitvoeringsprogramma.
- 4. Gemeenten zijn verantwoordelijk voor rioleringbeheer en hebben de zorgplicht voor overtollig hemelwater, afvalwater en grondwater in de bebouwde omgeving.
- 5. Het drinkwaterbedrijf is wettelijk verantwoordelijk voor de productie en distributie van drinkwater.

Voldoende en schoon water is een economische factor van betekenis en onmisbaar voor mens en natuur. De burger stelt steeds hogere eisen aan de waterveiligheid, het gebruik en de beleving van water. Duurzaamheid en publieke participatie zijn daarom volgens POL 2014 belangrijke uitgangspunten.

#### *Waterschap Limburg*

Het Waterbeheerplan 2016-2021 'Water in beweging' van waterschap Limburg beschrijft de uitwerking van het provinciale (oppervlakte)waterbeleid door het waterschap, zoals is vastgelegd in het POL2014 en het Provinciaal Waterplan 2016-2021. Het plan is richtinggevend voor het te voeren beleid en beheer van het waterschap gedurende de planperiode 2016-2021. Met dit waterbeheerplan zet het waterschap de koers uit voor een toekomstbestendig waterbeheer in Limburg; hoe men invulling wil geven aan de taak om te zorgen voor veilige dijken, droge voeten en voldoende en schoon water. Voorbeelden van maatregelen zijn: het aanleggen en verbeteren van dijken tegen overstromingen, het aanpakken van knelpunten van wateroverlast, herstellen van beken en het verbeteren van de effluentkwaliteit van de rioolwaterzuiveringsinstallaties.

#### *Keur waterschap Limburg*

Op waterstaatswerken en watergangen (waterlopen) is de Keur van het waterschap Limburg van toepassing. In de Keur worden enkele handelingen in het watersysteem beperkt, waaronder

het lozen van water in het watersysteem en het realiseren van werken c.q. bebouwing binnen de keurzones van een waterstaatswerk of watergang. Concreet voor dit plangebied geldt dat het in de omgeving aanwezige oppervlaktewater op voldoende afstand is gelegen en hierop geen invloed op wordt uitgeoefend.

#### *Gemeentelijk beleid*

De gemeente Horst aan de Maas volgt zo veel mogelijk het beleid zoals dit is vastgelegd door het waterschap Limburg. Belangrijke aandachtspunten in het beleid zijn het scheiden van vuilen schoonwaterstromen, het vasthouden van gebiedseigen (regen)water, het doorlopen van de afwegingsstappen: 'hergebruik - infiltratie - buffering – afvoer' en het zichtbaar en aantrekkelijk maken van water in de gemeente. Voor dit plan zijn alle genoemde onderwerpen relevant.

#### Hergebruik

Hierbij kan gedacht worden aan de aanleg van gescheiden watercircuits door het hergebruik van bijvoorbeeld regenwater (drinkwater, grijswater, huishoudwater). De ervaringen met bestaande proefprojecten leert echter dat deze pas rendabel zijn bij projecten met 1000 of meer te bouwen woningen. Ook de aangescherpte regelgeving op dit vlak maakt het hergebruik van (regen)water niet snel haalbaar. Onderhavig plan is dan ook niet geschikt om deze voorziening toe te passen.

#### Infiltratie, buffering en afvoer

In principe is het de bedoeling dat al het hemelwater in het gebied wordt vastgehouden.

#### **Kenmerken van het watersysteem**

De kenmerken van de watersystemen, zoals die voorkomen in het plangebied (en omgeving), kunnen het beste beschreven worden door een onderverdeling te maken in de soorten van water die in het gebied aanwezig zijn. De belangrijkste zijn: grondwater, oppervlaktewater, hemelwater, ecosysteem, hemel- en afvalwater.

#### *Grondwater en bodem*

Het plangebied ligt niet in een grondwaterbeschermings- en/of grondwaterwingebied. Het plangebied is gelegen binnen de boringsvrije zone 'Venloschol', een strategische grondwatervoorraad en het grondwaterlichaam 'Zand Maas', zoals deze zijn opgenomen in de Omgevingsverordening Limburg 2014. Aangezien geen diepe grondboringen voorzien zijn, heeft het initiatief geen negatieve invloed op de Venloschol, het grondwaterlichaam 'Zand Maas' en de strategische grondwatervoorraad.

#### *Oppervlaktewater*

In het plangebied is geen primair oppervlaktewater aanwezig. Op een afstand van circa 350 meter ten noordwesten van het plangebied is de primaire watergang 'Meteriks Veld' gelegen en op circa 510 meter ten noordwesten ligt de primaire watergang 'Schoot'. Op circa 525 meter ten zuiden van het plangebied ligt de primaire watergang 'Kabroekse Beek'. Met de bouwplannen wordt geen invloed uitgeoefend op het functioneren van deze waterlopen.

#### *Hemel- en afvalwater*

Het (huishoudelijk) afvalwater dient conform het Verbreed Gemeentelijk Rioleringsplan 2017 – 2021 te worden aangesloten op de riolering.

Het hemelwater dat terechtkomt op de nieuw op te richten bebouwing wordt in eerste instantie niet afgevoerd via het riool. Per locatie wordt bekeken op welke wijze het hemelwater kan worden verwerkt, waarbij infiltratie de voorkeur heeft. Wanneer dit niet mogelijk is, wordt het hemelwater vastgehouden en vertraagd afgevoerd. De gemeente hanteert vooralsnog een bergingseis van 30 mm voor een voorziening met een overloopvoorziening en 50 mm voor een voorziening zonder overloopvoorziening. De gemeente is verantwoordelijk voor de verwerking en infiltratie van het hemelwater van het openbare terrein.

Op eigen terrein is voldoende ruimte om te kunnen voorzien in een bergings- of infiltratievoorziening voor het hemelwater van de nieuwe bebouwing en verhardingen. De exacte vormgeving, ligging en dimensionering van de benodigde voorzieningen worden uitgewerkt in het kader van het concrete bouwplan voor de woning.

#### **Overleg waterbeheerder**

Het plangebied is niet gelegen in een speciaal aandachtsgebied van het waterschap. De hoeveelheid bebouwing en verharding zal toenemen ten opzichte van de bestaande (onbebouwde en onverharde) situatie. Deze toename bedraagt, gezien de omvang van het plangebied, minder dan 2.000 m2 . Het voorliggende bestemmingsplan hoeft daarom niet te worden voorgelegd aan het waterschap Limburg.

#### **Conclusie**

Er bestaan geen knelpunten tussen grondgebruik, bestemmingen of waterhuishoudkundige functies in relatie tot waterbeheer.

## <span id="page-32-0"></span>**5.4 Kabels en leidingen**

In (of in de directe omgeving van) het plangebied komen geen leidingen of kabels voor met een dusdanige planologisch-juridische beschermingszone dat zij de realisatie van het bouwplan belemmeren.

### <span id="page-32-1"></span>**5.5 Wet natuurbescherming**

#### Beleid

De bescherming van de natuur is per 1 januari 2017 in Nederland vastgelegd in de 'Wet natuurbescherming' (Wnb). Deze wet vormt voor wat betreft soortenbescherming en gebiedsbescherming een uitwerking van de Europese Vogelrichtlijn en Habitatrichtlijn. Daarnaast vindt beleidsmatige gebiedsbescherming plaats door middel van het Natuurnetwerk Nederland (NNN), de voormalige Ecologische Hoofdstructuur (EHS).

#### *Gebiedsbescherming vanuit de Wet natuurbescherming en provinciaal beleid*

De Wet natuurbescherming heeft voor wat betreft gebiedsbescherming betrekking op de Europees beschermde Natura 2000-gebieden. De Vogelrichtlijn- en Habitatrichtlijngebieden worden in Nederland gecombineerd als Natura 2000-gebieden aangewezen. Als er naar aanleiding van projecten, plannen en activiteiten mogelijkerwijs significante effecten optreden, dienen deze vooraf in kaart gebracht en beoordeeld te worden. Projecten, plannen en activiteiten die mogelijk

een negatief effect hebben op de beschermde natuur in een Natura 2000-gebied zijn vergunningplichtig.

De provinciale groenstructuur is vastgelegd in de het POL2014 en de Omgevingsverordening Limburg 2014.

#### *Soortenbescherming vanuit de Wet natuurbescherming*

Soortenbescherming vanuit de Wet natuurbescherming heeft betrekking op alle in Nederland in het wild voorkomende zoogdieren, (trek)vogels, reptielen en amfibieën, een aantal vissen, libellen en vlinders, enkele bijzondere en min of meer zeldzame ongewervelde dierensoorten en een aantal vaatplanten. Voor alle soorten, dus ook voor de soorten die niet onder de aangewezen bescherming vallen, of die zijn vrijgesteld van de ontheffingsplicht, geldt de zogenaamde 'algemene zorgplicht' (art. 1.10 Wnb). Deze zorgplicht houdt in dat de initiatiefnemer passende maatregelen neemt om schade aan aanwezige soorten te voorkomen of zoveel mogelijk te beperken. Hierbij gaat het bijvoorbeeld om het niet verontrusten of verstoren in de kwetsbare perioden zoals de winterslaap, de voortplantingstijd en de periode van afhankelijkheid van de jongen. De zorgplicht geldt altijd en voor alle planten en dieren, of ze beschermd zijn of niet, en in het geval dat ze beschermd zijn ook als er een ontheffing of vrijstelling is verleend.

#### *Stappenplan soortenbescherming*

Komen soorten van de hierboven genoemde beschermingsregimes voor, dan is de eerste vraag of de voorgenomen activiteit effecten heeft op de beschermde soorten. Treden er effecten op, dan dient er gekeken te worden of er vrijstelling verleend kan worden (al dan niet door te werken volgens een goedgekeurde gedragscode), of dat er een alternatieve oplossing mogelijk is waardoor er geen negatief effect kan plaatsvinden. Indien dit niet mogelijk is, zal ontheffing aangevraagd moeten worden op basis van een geldig wettelijk belang, waarbij de gunstige staat van instandhouding van beschermde soorten niet in het geding komt. De ontheffing kan dan onder voorwaarden worden verleend.

#### Toetsing

In de wijde omgeving van het plangebied zijn geen Natura 2000-gebieden gelegen. Het dichtstbijzijnde Natura 2000-gebied betreft de Deurnsche Peel en Mariapeel, op ruim 7,8 kilometer ten zuidwesten van het plangebied. Gezien de kleinschaligheid van het voorliggende initiatief en de grote afstand tot het Natura 2000-gebied zijn negatieve effecten uitgesloten.

De meest dichtbij gelegen provinciaal beschermde natuur betreft een gebied dat behoort tot de goudgroene natuurzone, op ruim 1 kilometer ten noordoosten van het plangebied. Gezien de aard van het initiatief en deze afstand, zijn negatieve effecten op dit natuurgebied uitgesloten.

## <span id="page-33-0"></span>**5.6 Flora en fauna**

Bij ruimtelijke planvorming is een toetsing aan de natuurwetgeving verplicht. In het kader van het plan is een beoordeling gemaakt van de effecten die het plan zal hebben op beschermde natuurwaarden. Hierdoor wordt duidelijk of het plan in overeenstemming is met de natuurwetgeving.

Het plangebied is in de huidige situatie in gebruik als grasveld en is omheind met een hekwerk. Het gras wordt regelmatig gemaaid. De aanwezigheid van beschermde soorten wordt gezien dit

gebruik niet verwacht. Een nader onderzoek naar het voorkomen van beschermde soorten in het plangebied wordt hierdoor niet noodzakelijk geacht. Vanuit beschermde flora en fauna zijn er hierdoor geen belemmeringen voor de voorgenomen ontwikkeling. Wel dient de algemene zorgplicht in acht te worden genomen.

## <span id="page-34-0"></span>**5.7 Archeologie en cultuurhistorie**

#### Archeologie

Volgens de op 26 mei 2015 door de gemeenteraad van Horst aan de Maas vastgestelde Archeologische maatregelenkaart is het perceel aan de Westerholtstraat gelegen in een gebied met een onbekende archeologische verwachtingswaarde (categorie 7). Voor dergelijke gebieden geldt een archeologische onderzoeksplicht voor bodemingrepen met een oppervlakte groter dan 500 m² en dieper dan 50 cm/-mv. Deze ondergrenzen zullen bij de bouw van de voorgenomen woning niet worden overschreden. Een archeologisch onderzoek wordt dan ook niet noodzakelijk geacht.

Uit een oogpunt van archeologie bestaan er geen belemmeringen voor de realisatie van de nieuwbouwwoning.

#### Cultuurhistorie

In het plangebied en in de directe omgeving zijn blijkens de cultuurhistorische waardenkaart van de provincie geen monumenten of andere cultuurhistorisch waardevolle objecten gelegen.

Uit een oogpunt van cultuurhistorie bestaan er geen belemmeringen voor de realisatie van de nieuwbouwwoning.

## <span id="page-34-1"></span>**5.8 Verkeer en parkeren**

Het plangebied wordt ontsloten via de Westerholtstraat. Als gevolg van de realisatie van één nieuwbouwwoning zal het aantal verkeersbewegingen op deze weg beperkt toenemen. Volgens de CROW-rekentool Verkeergeneratie en parkeren bedraagt de verkeersgeneratie van een vrijstaande koopwoning in de rest van de bebouwde kom van Horst aan de Maas 8 motorvoertuigbewegingen per etmaal. De Westerholtstraat en omliggende wegen kunnen deze geringe toename van het aantal verkeerbewegingen makkelijk verwerken.

De Nota Parkeernormen Horst aan de Maas 2016 gaat voor een woonhuis in de rest van de bebouwde kom uit van een parkeernorm van twee parkeerplaatsen per woning. In het plangebied is voldoende ruimte om te kunnen voorzien in minimaal twee parkeerplaatsen op eigen terrein.

### <span id="page-34-2"></span>**5.9 Duurzaamheid**

Duurzaam bouwen en wonen betekent dat woningen, gebouwen en andere bouwwerken ontwikkeld en gebruikt worden met respect voor mens en milieu. Duurzaam bouwen is meer dan alleen energiebesparing. Duurzame woningen en gebouwen zijn vaak gezonder voor bewoners en gebruikers. Ook zijn ze energiezuiniger en beter voor het milieu dan traditionele woningen.

Duurzaam bouwen bespaart ook grondstoffen. Het gaat bij duurzaam bouwen niet alleen om energiebesparing in huizen en gebouwen, maar bijvoorbeeld ook om:

- Gebruik van duurzame materialen die rekening houden met het milieu en de gezondheid van bewoners en gebruikers;
- Een gezond binnenmilieu bijvoorbeeld door goede ventilatie om vocht, schimmel en ophoping van schadelijke stoffen te voorkomen; prettige en leefbare huizen, gebouwen, wijken en steden;
- Duurzaam slopen, om de materialen die vrijkomen bij de sloop opnieuw te kunnen gebruiken (hergebruik en recycling);
- Verantwoord watergebruik;
- Voorkomen dat grondstoffen voor bouwmaterialen uitgeput raken.

Voor de bouw van de woning zullen in ieder geval de wettelijke duurzaamheidseisen worden toegepast.

## <span id="page-36-0"></span>**6. UITVOERBAARHEID**

## <span id="page-36-1"></span>**6.1 Economische uitvoerbaarheid**

In afdeling 6.4 van de Wro is bepaald dat de gemeente verplicht is bij het vaststellen van een planologische maatregel die mogelijkheden schept voor een bouwplan, zoals bepaald in het Besluit ruimtelijke ordening (Bro), maatregelen te nemen die verzekeren dat de kosten die gepaard gaan met de ontwikkeling van de locatie worden verhaald op de initiatiefnemer van het plan. Dit betekent dat er voor de gemeente een verplichting bestaat om de kosten, die gepaard gaan met een bouwplan, te verhalen op de initiatiefnemer middels een exploitatieplan of anterieure overeenkomst. De gemeente kan hiervan afzien indien:

- Het kostenverhaal anderszins is verzekerd;
- Het bepalen van een tijdvak of fasering niet noodzakelijk is; en
- Het stellen van eisen, regels of een uitwerking van regels aan werken en werkzaamheden met betrekking tot bouwrijp maken, aanleg van nutsvoorzieningen, inrichten van de openbare ruimte en uitvoerbaarheid niet noodzakelijk is.

Bij het voorgenomen initiatief is sprake van een bouwplan zoals bedoeld in artikel 6.2.1 van het Bro en geldt er dus een verplichting tot kostenverhaal. Tussen de initiatiefnemer en de gemeente Horst aan de Maas wordt hiertoe een anterieure overeenkomst en een planschadeverhaalsovereenkomst gesloten. Het opstellen van een exploitatieplan is in dit geval niet nodig.

## <span id="page-36-2"></span>**6.2 Handhaving**

De gemeenten Horst aan de Maas en Venray hebben sinds 1 april 2005 via een gemeenschappelijke regeling hun handhavingscapaciteit gebundeld. Beleidsuitgangspunten voor toezicht en handhaving zijn vastgelegd in de Nota Integraal Handhavingsbeleid Horst aan de Maas en Venray (2012 - 2015). Het beleidsplan bevat naast visie, doelstellingen en prioriteiten ook de werkwijzen hoe met geconstateerde overtredingen wordt om gegaan en welke strategieën daarbij worden gevolgd. Ook wordt invulling gegeven aan de vele eisen die wet- en regelgeving aan de gemeentelijke taakuitvoering stelt.

De gemeenten Horst aan de Maas en Venray voeren hun handhavingstaken uit op basis van de volgende visie:

*De gemeenten Horst aan de Maas en Venray stellen een gezonde, veilige, leefbare en groene leefomgeving centraal. Handhaving is één van de middelen om de kwaliteit van wonen, leven en werken te behouden en te versterken. Het bestuur streeft naar een gestructureerd en integraal handhavingsbeleid waarbij preventief beleid voorop staat. De betrokkenheid en het eigen verantwoordelijkheidsbesef van de burgers, bedrijven en instellingen moeten daarbij worden vergroot. Als de preventieve inzet (informatievoorziening) niet werkt en het geschonken vertrouwen wordt beschaamd, volgt daadwerkelijke handhavend optreden. Zo krijgt iedereen de aanpak die hij/zij verdient.*

De uit deze visie voorvloeiende doelstellingen en beleidsuitgangspunten van het handhavingsbeleid zijn:

- 1. Appelleren aan de eigen verantwoordelijkheid.
- 2. Preventie gaat boven repressie.
- 3. Draagvlak creëren.
- 4. Klantgericht handelen.
- 5. Alleen noodzakelijke en handhaafbare kaders stellen.

Concreet betekent dit dat nadrukkelijk wordt ingezet op preventie. Leidend uitgangspunt is dat burgers, bedrijven en instellingen worden vertrouwd in een rechtmatige uitoefening van hun activiteiten. Er wordt daarbij van uitgegaan dat het maatschappelijk veld, met gerichte voorlichting en communicatie, verantwoordelijk kan worden gemaakt (en gehouden) voor de naleving van voor hen geldende wet- en regelgeving. Daarbij past een bewuste differentiatie van de handhavingsinzet. In een jaarlijks op te stellen handhavingsuitvoeringsprogramma (HUP) worden de prioriteiten vertaald naar actie. Het jaarlijkse HUP wordt vastgesteld door de colleges van burgemeester en wethouders van beide gemeenten en ter kennis gebracht van de gemeenteraden.

## <span id="page-37-0"></span>**6.3 Maatschappelijke uitvoerbaarheid**

#### **Overleg ex artikel 3.1.1.**

Bij de voorbereiding van een bestemmingsplan moeten burgemeester en wethouders overleg plegen met het waterschap, met andere gemeenten van wie de belangen bij het plan betrokken zijn, en met de betrokken rijks- en provinciale diensten. Van het vooroverleg kan worden afgezien indien de betrokken diensten aangeven dat overleg niet noodzakelijk is.

Bij het voorliggende initiatief zijn geen belangen van het Rijk, de provincie of het waterschap in het geding. Vooroverleg met deze instanties is dan ook niet noodzakelijk.

#### **Inspraak**

Voor dit bestemmingsplan wordt géén inspraakprocedure gevolgd. Het plan wordt direct als ontwerp ter inzage gelegd, waarbij voor een ieder de mogelijkheid bestaat een zienswijze op het plan in te dienen.

#### **Zienswijzenprocedure ontwerp bestemmingsplan**

Het ontwerp bestemmingsplan heeft overeenkomstig het bepaalde in artikel 3.8 Wro vanaf 24 januari 2019 zes weken ter inzage gelegen. In het kader van deze terinzagelegging zijn geen zienswijzen ingediend.

## <span id="page-38-0"></span>**JURIDISCHE TOELICHTING**

## <span id="page-38-1"></span>**7.1 Planstukken**

Het bestemmingsplan 'Westerholtstraat 22, Horst' is vervat in een verbeelding, planregels en toelichting.

In dit hoofdstuk wordt een toelichting gegeven op de opzet en het gebruik van de verbeelding en planregels.

Dit bestemmingsplan is opgesteld conform de SVBP 2012 alsmede de Wet Ruimtelijke Ordening (Wro) en het Besluit ruimtelijke ordening (Bro). De regels voldoen tevens aan de Wet algemene bepalingen omgevingsrecht (Wabo).

## <span id="page-38-2"></span>**7.2 Toelichting op de verbeelding**

De analoge verbeelding is getekend op een bijgewerkte en digitale kadastrale ondergrond, schaal 1:1000, conform de Standaard Vergelijkbare Bestemmingsplannen 2012 (SVBP 2012).

De bestemmingen 'Wonen' en 'Tuin' zijn weergegeven. Binnen de bestemming 'Wonen' is een bouwvlak opgenomen waarbinnen de nieuwe woning gerealiseerd mag worden.

## <span id="page-38-3"></span>**7.3 Toelichting op de regels**

#### <span id="page-38-4"></span>**7.3.1 Algemeen**

In dit hoofdstuk worden de bij het bestemmingsplan behorende planregels van een nadere toelichting voorzien. De planregels geven inhoud aan de op de verbeelding aangegeven bestemmingen. Deze zijn opgesteld op basis van de Wro, het rapport Standaard Vergelijkbare BestemmingsPlannen 2012 (SVBP 2012) en de Wet algemene bepalingen omgevingsrecht (Wabo), alsmede de gemeentelijke notitie 'Bestemmingsplannen van de gemeente Horst aan de Maas, uitgangspunten voor bureaus'.

De planregels geven aan waarvoor de gronden en opstallen al dan niet gebruikt mogen worden en wat en hoe er gebouwd mag worden. Bij de opzet van de planregels is getracht het aantal regels zo beperkt mogelijk te houden en slechts datgene te regelen, dat werkelijk noodzakelijk is. Het kan in een concrete situatie voorkomen dat afwijking van de gestelde normen gewenst is. Hiertoe zijn in het bestemmingsplan diverse flexibiliteitregelingen opgenomen.

De bij dit plan behorende planregels zijn onderverdeeld in 4 hoofdstukken. Deze hoofdstukindeling is opgebouwd conform de richtlijnen uit de Standaard Vergelijkbare Bestemmingsplannen (SVBP 2012).

#### Inleidende regels

In dit hoofdstuk worden de in de regels gehanteerde begrippen nader verklaard, zodat interpretatieproblemen zoveel mogelijk worden voorkomen. Daarnaast wordt aangegeven op welke wijze bepaalde afmetingen dienen te worden gemeten.

#### Bestemmingsregels

In deze artikelen worden de op de kaart aangegeven bestemmingen omschreven en wordt bepaald op welke wijze de gronden en opstallen gebruikt mogen worden. Tevens worden per bestemming de bebouwingsmogelijkheden vermeld.

#### Algemene regels

Deze artikelen bevatten bepalingen die van toepassing zijn op meerdere bestemmingen, zodat het uit praktische overwegingen de voorkeur verdient deze in een afzonderlijke paragraaf onder te brengen.

#### Overgangs- en slotregels

Hier wordt omschreven welke gebouwen en gebruik vallen onder het overgangsrecht.

### <span id="page-39-0"></span>**7.3.2 Artikelsgewijze toelichting planregels**

Hiernavolgend worden de planregels artikelsgewijs van een nadere toelichting voorzien.

| Hoofdstuk         | regel                          | toelichting                               |
|-------------------|--------------------------------|-------------------------------------------|
| Inleidende regels | 1.<br>Begrippen (Art. 1)       | De in de planregels gebezigde begrippen   |
|                   |                                | worden hierin omschreven.                 |
|                   | 2.<br>Wijze van meten (Art. 2) | Een omschrijving van de wijze waarop het  |
|                   |                                | meten dient plaats te vinden.             |
| Bestemmingsre     | 3.<br>Tuin (Art. 3)            | De artikelen 3 en 4 zijn de hoofdbestem   |
| gels              | 4.<br>Wonen (Art. 4)           | ming. Deze zijn opgebouwd conform de      |
|                   |                                | richtlijnen uit de SVBP 2012 en de Wet al |
|                   |                                | gemene bepalingen omgevingsrecht,         |
|                   |                                | waarin een vaste opzet voor de bestem     |
|                   |                                | mingsregels is vastgelegd. Het betreft in |
|                   |                                | dit bestemmingsplan uitsluitend gedetail  |
|                   |                                | leerde bestemmingen. De opzet voor on     |
|                   |                                | derhavig bestemmingsplan bestaat uit de   |
|                   |                                | volgende onderdelen:                      |
|                   |                                | Bestemmingsomschrijving                   |
|                   |                                | Bouwregels                                |
|                   |                                | Nadere eisen                              |
|                   |                                | Afwijken van de bouwregels                |
|                   |                                | Specifieke gebruiksregels                 |
|                   |                                | Afwijken van de gebruiksregels            |
|                   |                                | Omgevingsvergunning voor het uitvoe       |
|                   |                                | ren van een werk, geen bouwwerk           |
|                   |                                | zijnde, of van werkzaamheden              |
|                   |                                | Omgevingsvergunning voor het slopen       |
|                   |                                | van een bouwwerk                          |

|                             |                                                                                                                                                                               | Wijzigingsbevoegdheid                                                                                                                                                                                                                                                                                                                                                                                                                                                                                                                                                                                                                                                                                                         |
|-----------------------------|-------------------------------------------------------------------------------------------------------------------------------------------------------------------------------|-------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| Algemene regels             | 5.<br>Anti-dubbeltelregel (Art. 5)<br>6.<br>Algemene gebruiksregels<br>(Art. 6)<br>7.<br>Algemene afwijkingsregels<br>(Art. 7)<br>8.<br>Algemene wijzigingsregels<br>(Art. 8) | In de anti-dubbeltelregel (art. 5) is vastge<br>legd dat grond die eenmaal in aanmerking<br>is genomen bij het toestaan van een<br>bouwplan waaraan uitvoering is gegeven<br>of alsnog kan worden gegeven, bij de be<br>oordeling van latere bouwplannen buiten<br>beschouwing blijft.<br>In de algemene gebruiksregels (art. 6) is<br>beschreven wat onder strijdig gebruik<br>wordt verstaan.<br>De algemene afwijkingsregels (art. 7) zijn<br>algemene regels opgenomen voor geringe<br>afwijkingen en voor de realisatie van een<br>kleinschalige bed & breakfast.<br>De algemene wijzigingsregels (art. 8) ge<br>ven burgemeester en wethouders de be<br>voegdheid om geringe wijzigingen in het<br>plan aan te brengen. |
| Overgangs- en<br>slotregels | 9.<br>Overgangsrecht (Art. 9)<br>10. Slotregel (Art. 10)                                                                                                                      | Artikel 9 bevat de overgangsbepalingen<br>met betrekking tot bebouwing respectieve<br>lijk het gebruik van gronden en bouwwer<br>ken.<br>De slotregel in artikel 10 geeft de titel van<br>de planregels aan.                                                                                                                                                                                                                                                                                                                                                                                                                                                                                                                  |