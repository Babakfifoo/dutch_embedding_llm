# **Toelichting Bestemmingsplan Munnikendijk 46b te Westmaas Gemeente Binnenmaas**

**NL.IMRO. 0585.BPWMSMDIJK46b-VG01 23 MEI 2017**

| INHOUDSOPGAVE                                    | PAG.   |
|--------------------------------------------------|--------|
| 1.<br>Inleiding                                  | 3      |
| 1.1 Situering                                    | 3      |
| 1.2 Aanleiding en doelstelling                   | 4      |
| 1.3 Het bestemmingsplan                          | 5      |
| 1.4 Leeswijzer                                   | 5      |
| 2.<br>Beschrijving plangebied en bouwplan        | 6      |
| 2.1 Inleiding                                    | 6      |
| 2.2 Omgeving plangebied                          | 6      |
| 2.3 Huidige situatie                             | 6      |
| 2.4 Doel bestemmingsplan                         | 7      |
| 3.<br>Beleidskader                               | 8      |
| 3.1 Inleiding                                    | 8      |
| 3.2 Rijksbeleid                                  | 8      |
| 3.3 Provinciaal beleid                           | 1<br>0 |
| 3.4 Regionaal beleid                             | 1<br>7 |
| 3.5 Gemeentelijk beleid                          | 1<br>8 |
| 4.<br>Omgevingsaspecten                          | 21     |
| 4.1 Inleiding                                    | 21     |
| 4.2 Verkeer/parkeren                             | 21     |
| 4.3 Flora en fauna                               | 22     |
| 4.4 Archeologische waarden<br>en cultuurhistorie | 22     |
| 4.5 Waterhuishouding                             | 23     |
| 4.6 Milieuzonering                               | 24     |
| 4.7 Geluid                                       | 27     |
| 4.8 Bodem                                        | 29     |
| 4.9 Geur                                         | 29     |
| 4.10 Luchtkwaliteit                              | 29     |
| 4.11 Externe veiligheid                          | 30     |
| 4.12 Kabels en leidingen                         | 31     |
| 5.<br>Juridische toelichting                     | 32     |
| 5.1 Juridische planopzet                         | 32     |
| 5.2 Bestemmingswijzer                            | 32     |
| 5.3 Plantoetsing en handhaving                   | 32     |
| 6.<br>Uitvoering                                 | 33     |
| 6.1 Economische uitvoerbaarheid                  | 33     |
| 6.2 Planschade                                   | 33     |
| 7.<br>Overleg ex artikel 3.1.1. Bro/zienswijzen  | 34     |
| 7.1 Vooroverleg                                  | 3<br>4 |
| 7.2 Zienswijzen                                  | 3<br>4 |

# **1. Inleiding**

# **1.1 Situering.**

Het plangebied ligt aan de Munnikendijk 46b te Westmaas, gemeente Binnenmaas.

**Figuur 1.1 plangebied en omgeving**

De locatie ligt ten zuiden van de bebouwde kern van Westmaas. Het betreft gronden waarop voorheen een tuincentrum aanwezig was. De gronden zijn kadastraal bekend gemeente Westmaas, sectie D nrs. 189, 564 t/m 567, met een gezamenlijke oppervlakte van circa 2.15.00 ha.

**Figuur 1.2 kadastrale tekening**

**Figuur 1.3 plangebied**

### **1.2 Aanleiding en doelstelling**

Het tuincentrum dat sinds jaar en dag gevestigd was op het perceel Munnikendijk 46b heeft de bedrijfsvoering gestaakt. De nieuwe eigenaar van het perceel, de heer J. van der Wulp, had het plan om een nieuw bedrijfsgebouw met bedrijfswoning op het perceel te bouwen.

Na overleg met de gemeente Binnenmaas is, mede op grond van voortschrijdend inzicht het plan opgevat om de toegestane oppervlakte aan bedrijfsgebouw van 1.625 m2 niet te realiseren. Na afbraak van de bestaande bedrijfswoning, worden er twee nieuwe woningen gebouwd op de aanwezige gronden. De grond achter de woning Munnikendijk 44 is in gebruik als tuin bij die woning. Als deze woning wordt afgebroken dan mag er wat de gemeente betreft in het plangebied een nieuwe woning worden gebouwd.

Het geldend bestemmingsplan 'Landelijk Gebied Binnenmaas' geeft het gehele perceel de bestemming 'detailhandel'. De bouw van twee woningen en het vervangen van de woning Munnikendijk 44 stemt niet overeen met het bestemmingsplan.

# **1.3 Het bestemmingsplan**

Het voorliggende bestemmingsplan maakt de bouw van een extra woning mogelijk.

Dit bestemmingsplan is gebaseerd op de Standaard Vergelijkbare Bestemmingsplannen 2012 (SVBP 2012).

Het bestemmingsplan bestaat uit de volgende stukken:

- Verbeelding (plankaart)
- Regels.

Het bestemmingsplan gaat vergezeld van deze toelichting.

# **1.4 Leeswijzer**

Deze toelichting omvat een omschrijving op hoofdlijnen van het plangebied en het plan (hoofdstuk 2). Het relevante beleid voor het plangebied (hoofdstuk 3) en een omschrijving van de verschillende omgevingsaspecten (hoofdstuk 4). In hoofdstuk 5 wordt een juridische toelichting gegeven. Hoofdstuk 6 omvat de aspecten planschade en economische uitvoerbaarheid. Tot slot wordt in hoofdstuk 7 het overleg ex artikel 3.1.1 Besluit ruimtelijke ordening beschreven, alsmede de uitkomst van de inspraak- en zienswijzenprocedure.

# **2. Beschrijving plangebied en gebruiksplan.**

# **2.1 Inleiding**

In dit hoofdstuk wordt het plangebied en het aangepaste plan beschreven.

# **2.2 Omgeving plangebied**

De historische structuur van de kern van Westmaas heeft een T-vorm. Deze vorm is ontstaan door de dijken die om de Binnenbedijkte Maas heen liggen, de Munnikendijk en de Maasdijk. Het perceel Munnikendijk 46b ligt aan de rand van de bebouwde kern van Westmaas en het landelijk gebied van de gemeente Binnenmaas. Dit gedeelte van de Munnikendijk wordt volgens de gemeentelijke Welstandsnota gekarakteriseerd als polderlandschap.

# **2.3 Huidige situatie**

Voorheen was het plangebied in gebruik als tuincentrum. Hierna zijn foto's opgenomen van het perceel en de tot voor kort aanwezige situatie.

**Figuur 2.1 foto voorheen aanwezig tuincentrum**

**Figuur 2.2 foto bestaande woning Munnikendijk 46b Westmaas**

# **2.4 Doel bestemmingsplan**

Het geldende bestemmingsplan 'Landelijk Gebied Binnenmaas' geeft aan de grond de bestemming 'detailhandel'.

**Figuur 2.2 verbeelding bestemmingsplan 'Mijnsheerenland/Westmaas'**

Het voorliggende bestemmingsplan Munnikendijk 46b te Westmaas geeft aan de gronden in het plangebied de bestemmingen 'Wonen – Verspreide woningen' en 'Tuin'.

Een gedeelte van het plangebied is eigendom van de bewoner van de woning Munnikendijk 44. Op dat gedeelte wordt ook de bestemming 'Wonen – Verspreide woningen' gelegd. Via een aanduiding wordt geregeld dat op dat gedeelte geen woning mag worden gebouwd, tenzij de woning Munnikendijk 44 wordt afgebroken.

# **3. Beleidskader**

# **3.1 Inleiding**

In dit hoofdstuk worden de hoofdlijnen beschreven van het relevante beleid van het rijk, provincie en gemeente.

# **3.2 Rijksbeleid**

# **3.2.1 Structuurvisie Infrastructuur en Ruimte (2012)**

De SVIR vervangt de Nota Ruimte uit 2006. In de SVIR kiest het Rijk drie doelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijk-economische structuur van Nederland;
- Het verbeteren en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

In de SVIR wordt ten aanzien van het onderwerp 'Verstedelijkings- en landschapsbeleid' aangegeven, dat het Rijk dit overlaat aan de provincies en gemeenten. Dit bestemmingsplan heeft tot doel om een woning toe te voegen in de bebouwde kom van Westmaas. Het plan is niet in strijd met de uitgangspunten van de SVIR.

# *3.2.2 Besluit algemene regels ruimtelijke ordening (Barro)*

Op 30 december 2011 is het Besluit algemene regels ruimtelijke ordening (Barro) in werking getreden. Voortaan moeten gemeenten bij het vaststellen van bestemmingsplannen en wijzigings- of uitwerkingsplannen rekening houden met het Barro. Doel van het Barro is bepaalde onderwerpen uit de Structuurvisie Infrastructuur en Ruimte te realiseren.

In het Barro wordt een aantal projecten die van Rijksbelang zijn met name genoemd en exact ingekaderd. Per project zijn vervolgens regels gegeven waaraan bestemmingsplannen moeten voldoen. Het nationale belang dat het stellen van regels voor deze onderwerpen rechtvaardigt, is vastgelegd in de Structuurvisie Infrastructuur en Ruimte. Het Barro beschrijft zes onderwerpen:

- Project Mainportontwikkeling Rotterdam
- Kustfundament
- Grote rivieren
- Waddenzee en Waddengebied
- Defensie
- Erfgoederen van uitzonderlijke universele waarde

Op 1 oktober 2012 is een 1e aanvulling op het Barro in werking getreden. Het Barro is met deze aanvulling uitgebreid met de volgende negen onderwerpen:

- Rijksvaarwegen
- Hoofdwegen en landelijke spoorwegen
- Elektriciteitsvoorziening
- Ecologische hoofdstructuur
- Primaire waterkeringen buiten het kustfundament
- IJsselmeergebied (uitbreidingsruimte)
- Veiligheid rond rijksvaarwegen
- Verstedelijking in het IJsselmeer
- Toekomstige rivierverruiming van de Maastakken

Het initiatief heeft geen relatie met het Barro. Bovendien omvat het plan geen nationaal belang. Vanuit het Barro vloeien dan ook geen specifieke randvoorwaarden voort voor dit plan.

#### *3.2.3 Ladder voor duurzame verstedelijking (SER-ladder)*

Op 1 oktober 2012 is het Besluit ruimtelijke ordening (Bro) gewijzigd, en is 'de ladder voor duurzame verstedelijking' in artikel 3.1.6 lid 2 Bro toegevoegd. De ladder voor duurzame verstedelijking is zoals al gezegd in de Structuurvisie Infrastructuur en Ruimte (SVIR) geïntroduceerd. Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Het Rijk wil met de introductie van de ladder vraaggerichte programmering bevorderen. De ladder beoogt een zorgvuldige afweging en transparante besluitvorming bij alle ruimtelijke en infrastructurele besluiten. Uit het Bro en de door het Ministerie van I&M uitgegeven 'Handreiking bij de ladder voor duurzame verstedelijking' blijkt dat het bij de SER-ladder om het volgende gaat.

De SER-ladder kent drie treden die achter elkaar worden doorlopen.

#### *Trede 1 Bepalen regionale vraag naar ruimte*

Trede 1 vraagt de regionale ruimtevraag (kwantitatief én kwalitatief) voor stedelijke ontwikkelingen te bepalen. Dit betreft wonen, werken, detailhandel en overige stedelijke voorzieningen. Het gaat om de ruimtevraag waarin elders in de regio nog niet is voorzien. Eventuele andere initiatieven in de regio, zoals geplande woningbouwlocaties, binnenstedelijke herstructurering of leegstand dienen te worden meegenomen in de bepaling van de vraag naar nieuwe verstedelijkingsruimte.

Met de regionale ruimtevraag in beeld kan worden beoordeeld of een voorgenomen stedelijke ontwikkeling voorziet in een actuele regionale behoefte. Zo ja, dan is trede 2 aan de orde.

#### *Trede 2 Bouwen binnen bestaand stedelijk gebied*

Trede 2 motiveert of de beoogde ontwikkeling plaats kan vinden binnen het bestaand stedelijk gebied. Dit kan door op lege plekken de ruimte 'in te vullen', een andere bestemming te geven aan een gebied, door herstructurering van bestaande terreinen of door transformatie van bestaande gebouwen of gebieden. De motivering vraagt om te inventariseren wat de potentiële ontwikkelingslocaties zijn waar in de behoefte kan worden voorzien en om een inschatting van de (financiële) haalbaarheid daarvan.

Kan de vraag volledig opgevangen worden binnen bestaand gebied dan is de ladder succesvol doorlopen en is de motivering na de afronding van deze stap klaar. Wanneer de regionale ruimtevraag niet of niet geheel binnen bestaand stedelijk gebied opgevangen kan worden, is trede 3 aan de orde.

# *Trede 3 Bouwen buiten bestaand stedelijk gebied*

In trede 3 gaat het om stedelijke uitleg en wel op een zodanige locatie die goed ontsloten is of kan worden. De resterende ruimtevraag, die resulteert uit trede 2 is kwalitatief en kwantitatief. Tot de kwalitatieve aspecten kunnen de eisen aan de bereikbaarheid en de ontsluitingskwaliteit van locaties behoren. Immers binnen het bestaand stedelijk gebied is gezocht naar vergelijkbare kwaliteiten en is het niet gelukt om een geschikt aanbod te vinden. Het resultaat van trede 3 is inzicht waar de resterende ruimtevraag buiten bestaand stedelijk gebied het beste kan worden opgevangen uitgaande van een goede ontsluiting.

# *Beoordeling*

Artikel 3.1.6, lid 2 van het Bro bepaalt ten aanzien van de werking van de ladder, dat de ladder toegepast moet worden bij bestemmingsplannen, die een nieuwe stedelijke ontwikkeling mogelijk maken. Ingevolge artikel 1.1.1, eerste lid, aanhef en onder i, van het Bro wordt verstaan onder stedelijke ontwikkeling: ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen. Op zich is hier sprake van een nieuwe (stedelijke) ontwikkeling, omdat het betreft het realiseren van een extra woning. Uit jurisprudentie blijkt echter dat het realiseren van een enkele woning niet als een nieuwe stedelijke ontwikkeling in de zin van artikel 3.16, tweede lid, Bro wordt beschouwd (zie ABRvS 18 december 2013, ECLI:RVS:2013:2471, resp. ABRvS 9 april 2014, ECLI:RVS:2014:1252).

Om deze reden hoeft de ladder der duurzame verstedelijking in dit geval niet te worden 'afgelopen'.

### **3.3 Provinciaal beleid**

### **Visie Ruimte en Mobiliteit en Verordening Ruimte 2014**

Het provinciale ruimtelijke beleid is door Provinciale Staten van Zuid-Holland vastgelegd in de Visie Ruimte en Mobiliteit en de Verordening Ruimte 2014. Uitgangspunt hierin zijn vier zogenaamde rode draden:

- 1. Het beter benutten en opwaarderen van bestaande netwerken en bebouwde gebieden;
- 2. Het vergroten van de agglomeratiekracht;
- 3. Het verbeteren van de ruimtelijke kwaliteit;
- 4. Het bevorderen van de transitie naar een water- en energie-efficiënte samenleving.

De provincie geeft richting en ruimte aan een optimale wisselwerking tussen ruimtelijke ontwikkelingen en gebiedskwaliteit.

Stedelijke ontwikkelingen moeten binnen bestaand stads- en dorpsgebied (BSD) plaatsvinden.

**Figuur 3.1 deel tekening bestaand stads-en dorpsgebied provincie Zuid-Holland**

Het plangebied ligt niet binnen het BSD (zie figuur 3.1).

Ten aanzien van detailhandel is bepaald, dat die functie primair binnen BSD moet plaatsvinden. Tuincentra's groter dan 1.000 m2 zijn wel buiten BSD toegestaan, mits er geen sprake is van aantasting van een goed woon- en leefklimaat. Gezien de primaire wens om detailhandel binnen BSD te laten plaatsvinden is het staken van de bedrijfsvoering op Munnikendijk 46b in overeenstemming met het provinciaal beleid.

Om te kunnen bepalen of de nu voorgestane nieuwe ruimtelijke ontwikkeling passend is, is vooral de ruimtelijke impact van belang. Daarbij hanteert de provincie met het oog op de wisselwerking tussen gebiedskwaliteiten en ontwikkelingen twee uitgangspunten:

- een ontwikkeling die past bij de schaal en aard van het landschap heeft in beginsel weinig ruimtelijke impact op gebiedskwaliteiten en vraagt daarom weinig tot geen provinciale betrokkenheid;
- hoe hoger en kwetsbaarder de kwaliteit van een gebied is, des te groter is in beginsel de ruimtelijke impact van nieuwe ontwikkelingen en des te eerder raken ze provinciale doelen of belangen.

Hierbij wordt onderscheid gemaakt in drie soorten ontwikkelingen (artikel 2.2.1 en toelichting Verordening Ruimte 2014):

### *Inpassing.*

Dit betreft een gebiedseigen ontwikkeling, passend bij de schaal en aard van het landschap. Een voorbeeld hiervan is de uitbreiding van een agrarisch bedrijf in het buitengebied of een nieuwe woning in een lint.

Bij inpassing veranderen bestaande structuren en kwaliteiten niet tot nauwelijks. De rol van de provincie is hier in principe beperkt, behalve in gebieden met bijzondere kwaliteit.

### *Aanpassing.*

Dit betreft een ontwikkeling van relatief beperkte omvang die niet past bij de aard van het landschap, of een gebiedseigen ontwikkeling die niet past bij de schaal van het landschap. Voorbeelden zijn een beperkt aantal nieuwe woningen in het buitengebied, een nieuw landgoed en de verbreding van een provinciale weg.

De rol van de provincie zal zich, afhankelijk van het type gebied en het type ontwikkeling, vooral richten op het toewerken naar een kwalitatief optimaal resultaat, zo nodig inclusief een maatschappelijke tegenprestatie. In gebieden met bijzondere kwaliteit is aanpassing in principe uitgesloten.

#### *Transformatie.*

Bij transformatie gaat het om een verandering van een gebied van dusdanige aard en omvang dat er een nieuw landschap ontstaat. Dit is bijvoorbeeld het geval bij uitleglocaties voor woningbouw en bedrijventerrein of de aanleg van grootschalige recreatiegebieden. Bij transformatieopgaven is bijna altijd een provinciaal doel of belang in het geding en zal de betrokkenheid van de provincie zich richten op een actieve behartiging van provinciale doelen, een kwalitatief optimaal resultaat inclusief een maatschappelijke tegenprestatie. In gebieden met bijzondere kwaliteit of een specifieke waarde is transformatie in principe uitgesloten.

Het plan zoals hier aan de orde betreft het laten vervallen van een bouwmogelijkheid van een bedrijfsgebouw en een bedrijfswoning, om in de plaats daarvoor twee burgerwoningen te bouwen. Dit plan valt in categorie 2 (aanpassing).

In de Verordening Ruimte van 2014 staat vermeld (artikel 2.2.1) dat indien "de ruimtelijke ontwikkeling qua aard of schaal niet past binnen het gebied (aanpassen), wordt deze uitsluitend toegestaan mits de ruimtelijke kwaliteit per saldo ten minste gelijk blijft door:

- i. zorgvuldige inbedding van de ontwikkeling in de omgeving;
- ii. het zo nodig treffen van aanvullende ruimtelijke maatregelen zoals bedoeld in het derde lid.

In dat bedoelde derde lid staat vervolgens weer vermeld:

- "i. duurzame sanering van leegstaande bebouwing, kassen en/of boom- en sierteelt, ii. wegnemen van verhardingen,
- iii toevoegen of herstellen van kenmerkende landschapselementen,
- iv. andere maatregelen waardoor de ruimtelijke kwaliteit verbetert".

In de bestaande situatie is een bedrijfswoning en een bedrijfsgebouw met een oppervlakte van 1.625 m2 aanwezig. Deze bebouwing wordt gesneerd. Daarnaast wordt de bestaande verhardingen binnen het plangebied vrijwel geheel verwijderd. Daarvoor in de plaats komen twee woningen van elk circa 200 m2. Hiermee wordt voldaan aan de voorwaarden die de Verordening Ruimte 2014 stelt.

Daarnaast is het van belang om te melden, dat de provincie de gebieden heeft ingedeeld in drie beschermingscategorieën:

- 1. Beschermingscategorie 1: gebieden met topkwaliteit (bv. EHS en Natura2000 en cultuurhistorische kroonjuwelen). Ruimtelijke ontwikkelingen in gebieden met beschermingscategorie 1 zijn in beginsel alleen mogelijk voor zover ze bijdragen aan het behoud of de ontwikkeling van de specifieke waarden.
	- 2. Beschermingscategorie 2: gebieden met bijzondere kwaliteit (weidevogelgebieden buiten EHS, groene buffers, graslanden in Bollenstreek en openbare recreatiegebieden). Ruimtelijke ontwikkelingen in deze gebieden zijn mogelijk, maar met inachtneming van het instandhouden van de specifieke waarden.
	- 3. Beschermingscategorie 3: overige gebieden.

Het perceel Munnikendijk 46b ligt in gebied met beschermingscategorie 3. Het plan voldoet aan de uitgangspunten van de voormalige regeling 'Ruimte voor Ruimte'. Voor de volledigheid wordt opgemerkt dat ten zuidwesten van het perceel een gebied ligt met beschermingscategorie 1. Deze zone betreft de zone die van de daar aanwezige kreek. Dit blijkt uit kaart 7 die als bijlage bij de Verordening Ruimte 2014 is opgenomen. De nieuwe woningen blijven echter ver buiten deze zone op meer dan 200 m van die kreek.

Het plan maakt de bouw van twee woningen mogelijk op een perceel, waar bedrijfsbebouwing en een bedrijfswoning zijn toegestaan volgens het geldende bestemmingsplan.

Het perceel is deels al landschappelijk ingepast met beplanting en water. Deze landschappelijke inpassing wordt verder versterkt door het aanbrengen van een streekeigen laanbeplanting aan de randen van het perceel.

Het inrichtingsplan is voorgelegd aan de vereniging Hoeksche Waards Landschap. Van die zijde is aangegeven dat zij het een goed plan vinden dat zeker kan bijdragen aan het landschappelijk beeld van de omgeving. De voorgestelde groene buffering wordt positief beoordeeld. Voor de groene buffering wordt geadviseerd om bloemrijk bloeiende inheemse struiken te gebruiken zoals sleedoorn, meidoorn, liguster, hondsroos, lijsterbes enz. Dit zal bij de verdere inrichting aandacht aan worden besteed. Via een voorwaardelijke verplichting is de eis van een goede landschappelijke inpassing opgenomen.

Hierna wordt ingegaan op de ruimtelijke kwaliteiten zoals omschreven in het Gebiedsprofiel Hoeksche Waard.

#### *Gebiedsprofiel Hoeksche Waard*

Gedeputeerde Staten van Zuid-Holland hebben op 24 mei 2013 het Gebiedsprofiel Hoeksche Waard vastgesteld. Het Gebiedsprofiel Hoeksche Waard is één van de 16 gebiedsprofielen die voor Zuid-Holland zijn gemaakt. Met de introductie van deze profielen wil de provincie ruimtelijke kwaliteit als belangrijke voorwaarde stellen voor nieuwe gebiedsontwikkelingen. Het gebiedsprofiel verbeeldt en beschrijft de ruimtelijke kwaliteiten en ambities voor het landelijke gebied. Hierdoor wordt duidelijk waar rekening mee moet worden gehouden bij nieuwe ruimtelijke ingrepen.

De Hoeksche Waard is een uniek agrarisch polderlandschap en als representant van de bedijkingsgeschiedenis van Nederland ook op internationale schaal bijzonder. De schoonheid van het landschap zit in de eenvoud: een weids en open landschap waarin dorpen, dijken, polders en kreken de ingrediënten van een leesbaar landschap zijn. De landschappelijke identiteit van de Hoeksche Waard wordt sterk bepaald door de ligging in het deltagebied. Een eiland tussen de grote wateren, waar het land is gewonnen op het water. De vruchtbare kleigronden hebben van de Hoeksche Waard een sterk landbouwgebied gemaakt. Door de rust en de ruimte is het een aantrekkelijk gebied voor recreatie, toerisme en wonen in de nabijheid van de stad.

### *Kwaliteiten*

In samenwerking met SOHW, Waterschap Hollandse Delta en maatschappelijke organisaties, heeft de provincie Zuid-Holland de kwaliteiten in de Hoeksche Waard bepaald. De ambities in het gebiedsprofiel richten zich op:

- de herkenbaarheid van de structuur van dijken en kreken
- de openheid van de polders
- de ontwikkeling van hoogwaardige dorpsranden
- een zonering van het landschap
- het versterken van de verbindingen tussen dorp en landschap
- de verdere ontwikkeling van buitendijkse natuur

Nieuwe ontwikkelingen dienen met deze kwaliteiten rekening te houden. Voor gemeenten vormt het gebiedsprofiel een handreiking bij de verplicht op te stellen beeldkwaliteitsparagraaf bij nieuwe bestemmingsplannen voor het buitengebied en stadsen dorpsranden.

Uit het gebiedsprofiel Hoeksche Waard blijkt dat voor het perceel Munnikendijk 46b de volgende kenmerk aan de orde zijn:

- 'Herkenbaar open zeepolderkleilandsdchap' en meer specifiek 'Noordelijke en oostelijke aanwaspolder'
- 'Kwaliteit in dorpsgebied' en meer specifiek 'Voorstraatdorp;
- 'Linten blijven linten' en meer specifiek 'Dijklint';
- 'Vrijetijdslandschap' en meer specifiek 'Routenetwerk';
- 'Identiteitsdragers' en meer specifiek 'Oudeland/opwaspolderdijk'.

Hierna worden de ruimtelijke kenmerken genoemd die hierbij horen. Daarna wordt het bouw- en inrichtingsplan getoetst aan deze kenmerken.

#### **Herkenbaar open zeekleipolderlandschap**

Het perceel Munnikendijk 46b vormt onderdeel van de noordelijke en oostelijke aanwaspolder.

#### **Karakteristiek**

Tegen de buitendijk van de oude opwaspolders aan ontstonden door aanslibbing van zand en klei aanwassen. Deze werden, als ze ver genoeg waren opgeslibt, ingedijkt waardoor de oudste eilanden aan elkaar groeiden. Eerst werden de luwere delen aan de noordzijde van de Hoeksche Waard ingepolderd. Deze aanwaspolders zijn vaak zeer groot en hebben een onregelmatige vorm. Ze zijn voornamelijk als akkerland in gebruik. De verkaveling varieert van een blok- tot strokenverkaveling en richt zich naar het patroon van kreken en geulen. De dorpen liggen veelal aan de dijk bij de monding van een kreek. Overige bebouwing concentreert zich op en langs de dijken, met op een aantal plaatsen aaneengesloten, langgerekte dijkdorpen. Karakteristiek voor een groot aantal polders is het regelmatige wegenpatroon. Langs de wegen liggen verspreide, beplante

erven. In de polders aan de noordrand van het eiland hebben de grootste stedelijke ontwikkelingen plaatsgevonden. De openheid van de polders komt hier onder druk te staan en het beeld wordt gedomineerd door bebouwing, infrastructuur, glastuinbouw e.d.

#### **Ambities**

In de meer verstedelijkte polders aan de noordrand, waar de openheid onder druk staat, wordt ingezet op integrale gebiedsontwikkeling, waarbij stedelijke ontwikkelingen worden gecombineerd met investeringen in het landschap. Er wordt hierbij gestreefd naar behoud van de nog resterende openheid van de polders, door stedelijke ontwikkelingen waar mogelijk te concentreren en lange zichtlijnen te behouden;

In het minder verstedelijkte deel van de polders wordt ingezet op behoud en waar mogelijk versterking van de openheid. Voorkom versnippering van de ruimte door bebouwing en beplanting waar mogelijk te koppelen aan de dijklinten en de erven of in te zetten voor de afronding van de compacte dorpskernen. Hier is ruimte voor ontwikkeling van de landbouw (schaal-vergroting en/of specialisatie) als belangrijke drager van het open polderlandschap.

### **Toets plan Munnikendijk 46b aan Gebiedsprofiel**

Het bouw- en inrichtingsplan voor de Munnikendijk 46b voorziet in het vernieuwen van de bestaande bedrijfsbebouwing en bedrijfswoning. Daarvoor in de plaats komen twee woningen. Daarbij wordt het karakter van het herkenbaar open zeekleipolderlandschap niet aangetast. De bebouwing op het huidige perceel wordt vernieuwd waarbij er veel minder bebouwing terug komt, de omgeving verandert niet, de ruimte voor de landbouw als drager van het open polderlandschap wordt niet aangetast.

# **Kwaliteit in dorpsgebied**

Het perceel Munnikendijk 46b vormt onderdeel van de aanduiding Voorstraatdorp.

### **Karakteristiek**

De grotere dijkdorpen groeiden door tot voorstraatdorpen. Hier werd op enkele honderden meters van de dijk een kerk gebouwd. Tussen de kerk en de dijk werd een voorstraat aangelegd, de voornaamste straat van het dorp. De ruimtelijke opbouw van de voorstraatdorpen is minder vastomlijnd dan op sommige andere eilanden in de zuidwestelijke delta. Zo bevindt de kerk zich soms aan het uiteinde van de voorstraat, zoals in Klaaswaal, en soms wat meer opzij, zoals in Piershil. En soms ligt de voorstraat aan beide zijden van een gegraven waterloop, zoals in Oud-Beijerland en 's Gravendeel. Voorstraatdorpen zijn Piershil, Nieuw-Beijerland, Oud-Beijerland, 's Gravendeel, Numansdorp, Klaaswaal en Westmaas. Dit laatste dorp is bovendien op een dam in de Binnenmaas gebouwd.

### **Ambities**

- Er wordt uitgegaan van onderscheidende compacte dorpen met een dorps karakter. Elk dorp is uniek en uitbreidingen worden zoveel mogelijk binnen bestaand bebouwd gebied gerealiseerd. Dit mag echter niet ten koste gaan van de 'lucht' in het dorp;
- Inzetten op behoud en versterking van het historische centrum en het waterfront. Ontwikkelingen in het centrum bouwen voort op de waardevolle structuur van het dorp (haven, dijk en voorstraat) en houden rekening met de maat, schaal, beleefbaarheid en identiteit van het dorp. Inzetten op het behoud en de ontwikkeling van het havenkanaal als belangrijk cultuurhistorisch en recreatief element;
- De voorstraat en de haven, als deze aanwezig is, worden opgenomen in het recreatieve netwerk, waarbij het centrum fungeert als concentratiepunt voor routes en attracties;
- Bij ontwikkelingen buiten het historische centrum worden waardevolle structuren ingezet als dragers van de stedenbouwkundige structuur. Waar mogelijk wordt de relatie met het omliggende landschap opgezocht door nieuwe (zicht)relaties.

### **Toets plan Munnikendijk 46b aan Gebiedsprofiel**

Het bouw- en inrichtingsplan voor de Munnikendijkk 46b tast aanwezige historische karakteristieken niet aan. Op dezelfde afstand van de dijk wordt bebouwing opgericht.

### **Kwaliteit van de dorpsrand**

Rond het plangebied is de aanduiding 'rand verweven met landschap' aanwezig.

### **Karakteristiek**

Dorpsranden aan het open polderlandschap hebben een directe (zicht)relatie met het landschap. Dit zijn de plekken waar men vanuit de voordeur als het ware zo de polder instapt.

De randen kunnen op verschillende manieren worden vormgegeven, maar het onderscheid tussen de beslotenheid van het dorp en de openheid van het landschap is altijd maximaal. De overgang van dorp naar landschap ligt niet vast. Door ontwikkelingen kan de dorpsrand opschuiven.

Een belangrijk kenmerk van de dorpsranden is de informele en dorpse uitstraling. Dit betekent dat de inrichting en de oriëntatie van de bebouwing continu varieert. Op een aantal plaatsen zijn de dorpsranden echter hard, schreeuwend en daarmee doen ze afbreuk aan het polderlandschap en het dorpssilhouet.

# **Ambities**

- Dorpen blijven herkenbaar;
- Er wordt ingezet op het contact tussen kleinschalige compacte dorpen en het weidse polderlandschap. Nieuwe ontwikkelingen dragen bij aan een heldere landschappelijke afronding van het dorp;
- De dorpen hebben een groene rand naar het open polderlandschap. Dit kan zowel door private tuinen, als door openbaar groen of een beplante dorpsstraat. Deze afwisseling is belangrijk en draagt bij aan het informele en dorpse karakter;
- Landschappelijk waardevolle structuren, zoals dijken en kreken, worden ingepast in de dorpsrand en vormen belangrijke stad-landverbindingen;
- De toegankelijkheid en beleefbaarheid van de dorpsrand verbeteren door fysieke en visuele relaties te handhaven dan wel te versterken.

# **Toets plan Munnikendijk 46b aan Gebiedsprofiel**

Het bouw- en inrichtingsplan voor de Munnikendijk 46b versterkt de kwaliteit van de dorpsrand. In de bestaande situatie was veel bebouwing aanwezig op het perceel. Nu ontstaan doorzichten, waarbij de randen van het plangebied worden voorzien van streekeigen beplanting.

Het bouw- en inrichtingsplan past in het Gebiedsprofiel Hoeksche Waard.

# *Conclusie*

De conclusie is dan ook dat het provinciale beleid de voorgestane ontwikkeling niet in de weg staat.

# **3.4 Regionaal beleid**

# **Structuurvisie Hoeksche Waard**

Dit betreft het op initiatief van de Commissie Hoeksche Waard opgestelde Ruimtelijk Plan voor de Hoeksche Waard. De Commissie Hoeksche Waard heeft het Ruimtelijk Plan op 12 mei 2009 goedgekeurd. Vervolgens hebben de gemeenteraden van Strijen, Oud-Beijerland, Korendijk, Cromstrijen en Binnenmaas het Ruimtelijk Plan vastgesteld, respectievelijk op 30 juni en 6, 7 en 9 juli 2009. De Munnikendijk heeft in het Ruimtelijk Plan de aanduiding 'binnendijken' gekregen. Het plangebied is aangeduid als landbouwontwikkelingsgebied.

De bouw van twee woningen in plaats van de aanwezige bedrijfsbebouwing brengt geen ingrijpende wijziging in in de aanwezige ruimtelijke situatie. De bestemmingswijziging tast het karakter van de binnendijk en het agrarisch gebied niet aan.

**Figuur 3.2 deel plankaart Ruimtelijk Plan voor de Hoeksche Waard**

# **3.5 Gemeentelijk beleid**

# *3.5.1 Structuurvisie Binnenmaas 2020 'Binnenmaas geeft je de ruimte'*

Op 7 maart 2013 heeft de gemeenteraad de Structuurvisie Binnenmaas vastgesteld. In de structuurvisie wordt de gewenste ruimtelijke ontwikkeling tot 2020 beschreven. Bij het opstellen van de structuurvisie is aangesloten bij documenten zoals de Structuurvisie Hoeksche Waard en het visiedocument 'Binnenmaas Vitaal'. Het karakter van de gemeente Binnenmaas kan niet los worden gezien van het karakter van de Hoeksche Waard en wordt hier mede door bepaald.

Voor 2020 is de volgende visie opgesteld: 'Binnenmaas geeft je ruimte' ruimte om te wonen, ruimte om samen te leven, ruimte om te ondernemen en ruimte om te recreëren. De gemeente heeft deze visie uitgewerkt in acht inhoudelijke thema's:

- Zes vitale dorpen met elk hun eigen dynamiek
- Nationaal landschap: open polders, kreken en dijken
- Wonen voor iedereen in een aantrekkelijke omgeving
- Binnenmaas op de kaart!
- Ruimte voor bedrijvigheid: kwalitatief én functioneel
- Erfgoed voor de toekomst
- Natuurlijk en bewust duurzaam
- Bereikbaar en verbonden

Ten aanzien van het aspect 'wonen' wordt het behouden en/of maken van woonruimte in een aantrekkelijke woonomgeving nagestreefd, waarbij het wonen aansluit op de behoefte in de samenleving. Het plan tot het realiseren van een extra woning aan de rand van de bebouwde kern van Westmaas zoals hier bedoeld past binnen dit uitgangspunt.

Het voorliggende plan is niet in strijd met de uitgangspunten van de Structuurvisie.

#### *3.5.2 bestemmingsplan Landelijk Gebied Binnenmaas*

Het perceel Munnikendijk 46b is opgenomen in het bestemmingsplan Landelijk Gebied Binnenmaas. De gemeenteraad van Binnenmaas heeft het bestemmingsplan op 12 december 2013 vastgesteld.

Uit de verbeelding blijkt dat het perceelsgedeelte dat het plangebied vormt, de bestemming ´Detailhandel´ heeft gekregen. Er is een bouwvlak aanwezig en de functieaanduiding Tuincentrum.

Daarnaast heeft het de dubbelbestemmingen ´Waarde – Archeologische verwachting middelhoog 1'.

**Figuur 3.3: deel verbeelding bestemmingsplan Mijnsheerenland/Westmaas**

De bouw van (burger)woningen is op gronden met de bestemming Detailhandel niet toegestaan.

### *3.5.3 beoordeling bouwplan*

Op grond van het geldende bestemmingsplan is een bedrijfsgebouw toegestaan met een oppervlakte van 1.625 m2. Voor een dergelijk gebouw heeft de eigenaar in 2016 omgevingsvergunning gekregen. Tevens bestond het plan om een nieuwe bedrijfswoning te bouwen, ter vervanging van de huidige bedrijfswoning (inhoud 1.300 m3).

Mede na overleg met de gemeente is de gedachte ontstaan om het bedrijfsgebouw en de bedrijfswoning niet te bouwen en om daarvoor in de plaats twee burgerwoningen te bouwen met een inhoud van elk 1.300 m3. Voor de ene woning geldt dat deze woning deze inhoud mag hebben, overeenkomstig de bestaande bedrijfswoning.

Voor de tweede woning is deze ruime inhoudsmaat te rechtvaardigen door de ruimtelijke kwaliteitswinst door de sloop van de bedrijfsbebouwing. Ter vergelijking: op grond van de voormalig 'Ruimte voor Ruimteregeling', mocht voor iedere 1.000 m2 bedrijfsbebouwing één burgerwoning worden teruggebouwd. In Binnenmaas is hiervoor een maximale inhoudsmaat gehanteerd van 775 m3.

Op het perceel Munnikendijk 46B wordt bedrijfsbebouwing met een oppervlakte van 1.625 m2 gesaneerd. Met toepassing van de zogenaamde 'glijdende schaal' met de rekenmethode van de voormalig 'Ruimte voor Ruimteregeling', staat dit voor een woning met een inhoud van 1.260 m3. Om de mogelijkheid te bieden om twee identieke woningen te bouwen is het acceptabel om voor beide bouwvlakken een inhoud van maximaal 1.300 m3 mogelijk te maken. Dit past op deze locatie ook goed, gelet op de ruime kavelgrootte.

Daarmee komt er op het perceel Munnikendijk 46b niet 1.825 m2 aan hoofdbebouwing, maar daarvoor in de plaats 400 m2.

Uit stedenbouwkundig oogpunt is een dergelijke invulling van het plangebied verre te prefereren boven de nu bij direct recht toegestane bebouwing. Door deze verandering zullen er vanaf de Munnikendijk doorzichten ontstaan naar het achtergelegen agrarisch gebied, doorzichten die er niet of nauwelijks waren en zouden zijn met de bedrijfsbebouwing.

De woonpercelen worden landschappelijk ingepast met streekeigen beplanting. In paragraaf 3.3 is al ingegaan op het advies van Hoeksche Waards Landschap hieromtrent. Dit gebeurt ook als er een nieuwe woning wordt gebouwd in plaats van de woning Munnikendijk 44.

In hoofdstuk 4 komen de diverse omgevingsaspecten aan de orde, waarbij wordt ingegaan op de vraag of de situatie ter plaatse uit planologisch oogpunt aanvaardbaar is.

# **4. Omgevingsaspecten**

# **4.1 Inleiding**

In dit hoofdstuk zullen de verschillende omgevingsaspecten nader worden beschreven en toegelicht.

# **4.2 Verkeer/parkeren**

De woningen krijgen een ontsluiting op de Munnikendijk. Daarbij wordt gebruik gemaakt de bestaande uitrit op de Munnikendijk daar waar de bezoekers van het tuincentrum in het verleden gebruik van maakten.

**Figuur 4.1 situering uitritten**

De parkeernorm voor een vrijstaande woning (rest bebouwde kom, weinig stedelijk gebied) bedraagt 1,9 tot 2,7 parkeerplaats per woning. De gemeente Binnenmaas gaat uit van het gemiddelde van die norm + 10 %, derhalve per woning is 1,9+2,7 /2 = 2,3 + 0,23 (10 %) = 2,53 is afgerond 3. Op eigen terrein is voldoende ruimte aanwezig voor het parkeren van minimaal 3 auto's per woning.

#### **4.3. Flora en fauna**

In het kader van de verscherpte natuurwetgeving dient, voordat ergens ruimtelijke ingrepen plaatsvinden te worden onderzocht of er belangrijke natuurwaarden voorkomen op een te bebouwen locatie. Daarbij moet worden gekeken naar de sinds 1 januari 2017 van kracht zijnde Wet natuurbescherming. Het nieuwe wettelijke stelsel vervangt de Natuurbeschermingswet 1998, de Flora- en faunawet en de Boswet en de daarop gebaseerde uitvoeringsregelgeving. Het bestemmingsplan voorziet in een de bouw van twee woningen op een plaats waar (inmiddels) geen bebouwing aanwezig is. In of op deze grond zijn geen beschermde planten en/of dieren aanwezig.

#### *Conclusie*

Bestaande natuurwaarden worden niet negatief beïnvloed door deze planologische herziening.

### **4.4 Archeologische waarden en cultuurhistorie.**

#### *Archeologie*

De bescherming van het archeologische erfgoed in de bodem en de inbedding ervan in de ruimtelijke ordening is het onderwerp van het Europese Verdrag van Valetta (Malta, 1992). Nederland heeft dit Verdrag ondertekend en goedgekeurd.

Sinds 1 september 2007 is de Wet Archeologische Monumentenzorg als onderdeel van de Monumentenwet van kracht. De bescherming van het archeologische erfgoed is een taak van de gemeente geworden. Er dient binnen bestemmingsplannen en bij ruimtelijke onderbouwingen als de onderhavige, aandacht te worden besteed aan archeologische aspecten. Uit het bestemmingsplan blijkt dat er in het plangebied een kans bestaat op de aanwezigheid van archeologische sporen. Bij ingrepen die een oppervlakte beslaan van meer dan 500 m2 moet eerst archeologisch vooronderzoek worden verricht.

Voor het gedeelte van het perceel waar het nieuwe bedrijfsgebouw en de nieuwe bedrijfswoning zouden worden opgericht, is archeologisch onderzoek verricht (Bureau voor Archeologie Rapport 308. Munnikendijk 46, Westmaas, gemeente Binnenmaas: een bureau- en inventariserend veldonderzoek in de vorm van boringen, d.d. 20 april 2016, nr. 2214-6687). Dit is gedaan vanwege de omvang van de toen in beeld zijnde omvang van de bebouwing.

**Figuur 4.2 onderzocht deel plangebied**

Het Bureau voor Archeologie heeft op grond van de uitkomsten van het onderzoek geadviseerd om het plangebied vrij te geven voor de voorgenomen ontwikkeling.

De oostelijk op het plangebied te bouwen woning komt op grond waar derhalve inzicht bestaat in de archeologische waarden.

De westelijk op het plangebied te bouwen woning komt op grond die nog niet archeologisch is onderzocht. De oppervlakte van de te bouwen woning is circa 200 m2 en blijft daarmee onder de in het bestemmingsplan Landelijk Gebied Binnenmaas opgenomen ondergrens van 500 m2. Hierdoor is archeologisch onderzoek op dit plaats niet vereist.

Gelet op het vorenstaande is het niet nodig om wederom de dubbelbestemming 'Waarde - Archeologische verwachting middelhoog 1' op te nemen.

# *Cultuurhistorie*

Op het perceel Munnikendijk 46b zijn geen cultuurhistorische waarden aanwezig. Het perceel Munnikendijk 46b valt niet binnen een molenbiotoop.

### **4.5 Waterhuishouding**

#### *Waterbeheerprogramma 2016-2021*

Vanaf 2016 is er een nieuw waterbeheer programma van kracht. Het programma bestaat uit een statisch en een dynamisch deel. Het statisch deel bevat de doelen die het waterschap wil bereiken, zowel op de lange termijn als voor de planperiode. Het dynamisch deel bevat de maatregelen die nodig zijn om de doelen uit het statisch deel te realiseren. Het plan bevat doelen en maatregelen voor de thema's Calamiteitenzorg, Water en Ruimte, Waterveiligheid, Voldoende Water, Schoon water en Waterketen. Voor het thema water en ruimte is de nadere uitwerking van de deltabeslissing ruimtelijke adaptatie de belangrijkste ontwikkeling. Hierbij wordt uitgegaan van meerlaagse veiligheid: preventie (laag 1), ruimtelijke inrichting (laag 2) en crisisbeheersing (laag 3).

Voor Hollandse Delta ligt de nadruk op de eerste laag: een overstroming voorkomen door middel van (primaire) waterkeringen. Voor de tweede laag is als doel geformuleerd dat de ruimtelijke inrichting bijdraagt aan het beperken van de gevolgen van een overstroming.

Het bestemmingsplan voorziet in de bouw van twee woningen met een oppervlakte van in totaal circa 410 m2. In de bestaande situatie is een veelvoud aan verharding aanwezig te weten circa 1.825 m2 aan bebouwing en daarnaast ook circa 2.100 m2 aan terreinverharding. In de nieuwe situatie is er om die reden veel minder verharding aanwezig dan thans het geval is.

Uit de Beleidsregel:BL-11 'Versnelde afvoer van nieuw verhard oppervlak' d.d. 09-04- 2013 van het Waterschap blijkt dat 10 % van de toename van het verhard oppervlak moet worden gecompenseerd in open water.

In de beleidsregel is verder verwoord dat in sommige gevallen de eis tot compensatie zwaar is ten opzichte van het te dienen waterstaatkundige doel. Om deze reden heeft het waterschap de verhardingstoename, van maximaal 500 m2 in stedelijk gebied, vrijgesteld van compensatieplicht. Indien er meer verharding toename plaatsvindt, moet volledig worden gecompenseerd. Aangezien de omvang van de verharding niet toeneemt maar afneemt, is er geen watercompensatieplicht.

Buiten het plangebied zijn watergangen aanwezig. Aan de noordzijde betreft dit een hoofdwatergang. Ter bescherming van de belangen van deze hoofdwatergang is voor een strook van 5 meter langs de hoofdwatergang de dubbelbestemming 'Waterstaatwaterstaatkundige functie' opgenomen. Dit omdat de hoofdwatergang binnen het watersysteem een belangrijke functie vervult in het aan- en afvoeren van oppervlaktewater. Voor de verbindende watergang tussen genoemde hoofdwatergang en het gegraven oppervlaktewater is ook die dubbelbestemming opgenomen. Werkzaamheden binnen de beschermingszone mogen alleen worden uitgevoerd als daartoe watervergunning is gevraagd van het Waterschap.

Binnen het plangebied is een waterlichaam aangelegd. Dit kan dienen als opvang van hemelwater, daarnaast heeft het een landschappelijke functie ter verfraaiing van het aangezicht van het plangebied.

De Munnikendijk heeft een functie als waterkering, echter de beschermingszone van die waterkering valt net buiten het plangebied.

Conclusie is dat het plan voldoet aan de uitgangspunten van het Waterschap voor waterkwantiteit en waterkwaliteit.

### **4.6 Milieuzonering**

Ter bepaling van de mogelijkheid om milieubelastende bestemmingen te realiseren in de nabijheid van milieugevoelige bestemmingen, zoals woningen, wordt gebruik gemaakt van de systematiek van milieuzonering.

In de publicatie 'Bedrijven en milieuzonering' van de Vereniging van Nederlandse Gemeenten (VNG) is één en ander nader beschreven en uitgewerkt.

In deze VNG-publicatie is ook een Staat van Bedrijfsactiviteiten opgenomen, waarbij per type bedrijf wordt aangegeven welke afstanden tussen milieugevoelige en milieubelastende bestemmingen moet worden aangehouden.

Zo ontstaat een zone rond een perceel met een bedrijfsbestemming waar in principe geen milieugevoelige bestemmingen zijn toegestaan. Op deze wijze wordt geborgd dat er geen onaanvaardbare milieuoverlast voor milieugevoelige bestemmingen aan de orde zal zijn.

# *Richtafstandenlijsten*

De twee belangrijkste bouwstenen voor milieuzonering zijn de twee richtafstandenlijsten in bijlage 1 van de VNG-brochure. Voor een scala aan milieubelastende activiteiten (lijst 1) en opslagen en installaties (lijst 2) zijn richtafstanden aangegeven ten opzichte van een rustige woonwijk.

### *Twee omgevingstypen: rustige woonwijk en gemengd gebied*

De richtafstanden in bijlage 1 van de VNG-brochure zijn afgestemd op de omgevingskwaliteit zoals die wordt nagestreefd in een rustige woonwijk of een vergelijkbaar omgevingstype. Indien de aard van de omgeving dit rechtvaardigt, kunnen gemotiveerd kleinere richtafstanden worden aangehouden bij het omgevingstype gemengd gebied, dat gezien de aanwezige functiemenging of ligging nabij drukke wegen al een hogere milieubelasting kent. Een gemengd gebied is een gebied met een matige tot sterke functiemenging. Direct naast woningen komen andere functies voor zoals winkels, horeca en kleine bedrijven. Ook lintbebouwing in het buitengebied met overwegend agrarische en andere bedrijvigheid kan als gemengd gebied worden beschouwd. De richtafstanden uit bijlage 1 van de VNG-brochure gelden ten opzichte van een rustige woonwijk.

De afstanden kunnen, zonder dat dit ten koste gaat van het woon- en leefklimaat, met één afstandsstap worden verlaagd indien sprake is van omgevingstype gemengd gebied.

| Milieucategorie: | Richtafstand tot omgevingstype rustige<br>woonwijk en rustig buitengebied | Richtafstand tot omgevingstype<br>gemengd gebied |
|------------------|---------------------------------------------------------------------------|--------------------------------------------------|
| Categorie 1      | 10 meter                                                                  | 0 meter                                          |
| Categorie 2      | 30 meter                                                                  | 10 meter                                         |
| Categorie 3.1    | 50 meter                                                                  | 30 meter                                         |
| Categorie 3.2    | 100 meter                                                                 | 50 meter                                         |
| Categorie 4.1    | 200 meter                                                                 | 100 meter                                        |
| Categorie 4.2    | 300 meter                                                                 | 200 meter                                        |
| Categorie 5.1    | 500 meter                                                                 | 300 meter                                        |

Gezien de ligging van het plangebied tussen enkele bedrijven in, langs een dijk met lintbegbouwing waaraan verderop ook agrarische bedrijven zijn gelegen, is het gerechtvaardigd het gebied te typeren als 'gemengd gebied'. In de directe omgeving zijn enkele bedrijven aanwezig.

**Figuur 4.3 bedrijfsbestemmingen in de directe omgeving**

Op de percelen Munnikendijk 40, 46 C en D zijn ingevolge het bestemmingsplan Landelijk Gebied Binnenmaas de volgende bedrijven toegestaan.

| Munnikendijk 40  | Westmaas | agrarisch loonbedrijf, tevens opslag<br>van en (detail)handel in stro | 1.107 |
|------------------|----------|-----------------------------------------------------------------------|-------|
| Munnikendijk 46C | Westmaas | verpakken van hooi en stro                                            | 465   |
| Munnikendijk 46D | Westmaas | reparatie pompen, tevens<br>laswerkzaamheden                          | 520   |

Een agrarisch loonbedrijf zoals gevestigd op het perceel Munnikendijk 40 is aangeduid als milieucategorie 3.1 (SBI 016). De richtafstand in gemengd gebied is 30 m. De dichtstbijzijnde woning komt op ruim 80 m van de grens van deze inrichting. Als de woning Munnikendijk 44 wordt vervangen, dan dient de nieuwe woning op een afstand van 30 m van dit bedrijf te worden gerealiseerd.

Een inriching voor het verpakken van hooi en stro zoals gevestigd aan de Munnikendijk 46c is in te schalen als milieucategorie 2 met een richtafstand in gemengd gebied van 10 m. De nieuwe woningen komen op grotere afstand te staan.

Een inrichting voor de reparatie van pompen, met laswerkzaamheden ((Munnikendijk 46d) is in te schalen als milieucategorie 3.1 of 3.2 (SBI 259, 331) met een richtafstand in gemengd gebied van 30 m of 50 m. De nieuwe woningen hebben een grotere afstand tot dit bedrijf.

Uit oogpunt van milieuzonering voldoet het plan aan de daarvoor geldende uitgangspunten.

# **4.7 Geluid**

De mate waarin het geluid, bijvoorbeeld veroorzaakt door het wegverkeer, het woonmilieu mag belasten, is geregeld in de Wet geluidhinder (Wgh). De kern van de wet is dat geluidsgevoelige bestemmingen, worden beschermd tegen geluidhinder uit de omgeving ten gevolge van wegverkeer, spoorweg en industrie.

#### *Railwegverkeerslawaai en industrielawaai*

De nieuwe woning is niet gelegen binnen een geluidszone van een spoorlijn of een bedrijfsterrein.

### *Wegverkeerslawaai*

De meest voorkomende vorm van geluidhinder is degene die wordt veroorzaakt door het wegverkeer. Volgens de Wgh mag de geluidsbelasting op woningen in principe de voorkeursgrenswaarde van 48 dB niet overschrijden. De voorkeursgrenswaarden is de waarde die zonder meer kan worden toegestaan. Indien nieuwe geluidsgevoelige functies worden toegestaan, stelt de Wet geluidhinder de verplichting akoestisch onderzoek te verrichten naar de geluidsbelasting ten gevolge van alle wegen, met uitzondering van 30 km wegen, op een bepaalde afstand van de geluidsgevoelige functie(s).

De Munnikendijk, alsmede andere wegen in de ten noorden aanwezige woonwijk, liggen alle binnen een zone met een max. 30km/uur regime. Er zijn derhalve uit oogpunt van Wgh geen geluidszones aanwezig.

Bij een nieuwe ontwikkeling dient op grond van de Wet ruimtelijke ordening (Wro), in het kader van een goede ruimtelijke ordening, het akoestische klimaat inzichtelijk te worden gemaakt en te worden beoordeeld indien er sprake is van geluidgevoelige bestemmingen ter plaatste van of nabij de ruimtelijke ontwikkeling. Het akoestisch klimaat wordt bepaald door alle aanwezige geluidsbronnen samen. In dat kader dienen ook de niet gezoneerde wegen (30 km/uur wegen) bij de beoordeling te worden betrokken. Aangetoond dient te worden dat als gevolg van de gecumuleerde geluidbelasting geen sprake is van onaanvaardbare negatieve effecten op het woon- en leefklimaat. Een wettelijk grenswaarde is hierbij niet aan de orde. Als toetsingskader voor een beoordeling in het kader van een goede ruimtelijke ordening wordt uitgegaan van een toetsing aan de Milieukwaliteitsmaat (MKM Lden). De Milieukwaliteitsmaat MKM Lden is een methode om de gecumuleerde geluidsbelasting te beoordelen op hinderlijkheid.

Hiertoe wordt de gewogen geluidsbelasting (Lden) omgerekend naar de bijbehorende milieukwaliteitsmaat (MKM Lden). De omrekening geschiedt op identieke wijze als omschreven in hoofdstuk 2 van bijlage 1 van de Reken en Meetvoorschrift geluid (Rmg) 2012. De afbeelding toont de classificering van de kwaliteit van de akoestische omgeving in Lden.

| Gecumuleerde Lden | Classificering milieukwaliteit |
|-------------------|--------------------------------|
| <50               | Goed                           |
| 50 - 55           | Redelijk                       |
| 55-60             | Matig                          |
| 60 - 65           | Tamelijk slecht                |
| 65 - 70           | Slecht                         |
| >70               | Zeer slecht                    |

**Figuur 4.3 Classificering kwaliteit akoestische omgeving Lden**

Voor het plangebied geldt dat het verkeer op de Munnikendijk bepalend is voor de geluidsbelasting op de gevels van de nieuwe woningen. De gemeente Binnenmaas beschikt over een gemeentelijke geluidskaart, die een goede indruk geeft van de geluidsbelasting langs de Munnikendijk. In afstemming met de gemeente Binnenmaas is ervoor gekozen om het akoestisch klimaat aan de hand van deze gemeentelijke geluidskaart in beeld te brengen. Hiermee wordt een reëel inschatting gegeven van het akoestisch klimaat ter plaatste.

**Figuur 4.4: Geluidskaart wegverkeerslawaai**

De nieuwe woningen komen in de zone met een geluidsbelasting van tussen de 43 en 48 dB. Daarmee is de kwaliteit van de akoestische omgeving te classificeren als goed. In de voorliggende situatie zal geen sprake zijn van het vaststellen van een hogere waarde zodat de karakteristieke geluidwering van de gevels van de woning moet voldoen aan de minimale eis van 20 dB uit het Bouwbesluit 2012.

# Conclusie

Met het plan worden twee woningen mogelijk gemaakt. Woningen zijn geluidsgevoelige objecten als bedoeld in de Wgh. Het plangebied is niet gelegen binnen een onderzoekszone van een gezoneerde weg. Binnen 200 meter liggen alleen wegen met een snelheidsregime van 30 km/uur. Derhalve is toetsing aan de Wet geluidhinder niet vereist. Van een hogere waardenprocedure is derhalve geen sprake.

Vanuit een goede ruimtelijke ordening dient inzicht te worden gegeven in de geluidsbelasting ter plaatste. Op basis van de geluidskaart van de gemeente Binnenmaas is in het plangebied sprake van een geluidsbelasting die gelegen is tussen de 43 en 48 dB. Uit de beoordeling in het kader van de goede ruimtelijke ordening blijkt derhalve dat de kwaliteit van de akoestische omgeving geclassificeerd kan worden als goed. Deze classificatie past binnen de bandbreedte van de Wet geluidhinder en daarmee is sprake van een aanvaardbaar woon- en leefklimaat.

# **4.8 Bodem**

Het plan ziet toe op het mogelijk maken van de bouw van twee woningen. Er is bodemonderzoek uitgevoerd om te bepalen of er verontreiniging in de bodem aanwezig is.

In 2016 zijn onderzoeken verricht ter plaatse van het tuincentrum en de bedrijfswoning. De uitkomst van die rapporten (verkennende bodemonderzoeken Munnikendijk 46b locatie tuincentrum en locatie woning, AKTB, 13 mei 2016, rapport nrs. 20160422/rap01 en 20160423/rap01) laat zien dat in de grond slechts lichte verontreinigingen aanwezig zijn. De bouw van een woning is hierdoor mogelijk. In 2017 is het westelijke deel van het plangebied onderzoek (verkennend bodemonderzoek Munnikendijk 46B locatie woning 2, 27 januari 2017, rapport nr. 20161407/rap01). Ook dat rapport heeft als uitkomst dat de desbetreffende grond geschikt is voor gebruik als woning en tuin.

De grond is derhalve geschikt voor het realiseren van de twee woningen.

# **4.9 Geur.**

Het perceel bevindt zich niet binnen een geur- en/of stankcirkel, waardoor het aspect geur/stank geen belemmeringen oplevert voor de realisering van het bouwplan.

### **4.10 Luchtkwaliteit**

In hoofdstuk 5 van de Wet milieubeheer is de regelgeving met betrekking tot luchtkwaliteit vastgelegd. In artikel 5.16 is vastgelegd dat bestuursorganen bevoegdheden, zoals het vaststellen van een bestemmingsplan of het nemen van een projectbesluit, mogen uitoefenen wanneer sprake is van één van de volgende gevallen:

- a. Er is geen sprake is van een (dreigende) overschrijding van de grenswaarden.
- b. De concentratie van de desbetreffende stoffen in de buitenlucht verbetert of blijft ten minste gelijk.
- c. Het plan draagt 'niet in betekenende mate' bij aan de concentratie van de desbetreffende stoffen in de buitenlucht.
- d. De ontwikkeling is opgenomen in een vastgesteld programma, zoals het Nationaal Samenwerkingsprogramma Luchtkwaliteit (NSL).

Een nadere uitwerking van de regelgeving met betrekking tot het begrip 'niet in betekende mate' is vastgelegd in het 'Besluit niet in betekende mate bijdragen (luchtkwaliteitseisen)' en de 'Regeling niet in betekenende mate bijdragen (luchtkwaliteitseisen)'. Voor ontwikkelingen die 'niet in betekenende mate' bijdragen aan de luchtverontreiniging hoeft niet te worden getoetst aan de grenswaarden. De bouw van twee woningen draagt 'niet in betekenende mate' bij aan de verbetering of verslechtering van de luchtkwaliteit. Dit is des te meer aan de orde nu er in de voorheen aanwezige situatie met het tuincentrum sprake was van veel meer vervoersbewegingen dan dat er in de toekomst aan de orde zullen zijn. Verdere toetsing en/of aanvullend onderzoek kan achterwege blijven.

In het kader van een goede ruimtelijke ordening zijn de jaargemiddelde concentraties NO2 en PM10 in de omgeving van het plangebied inzichtelijk gemaakt. Deze concentraties zijn afkomstig uit de NSLmonitoringstool. In deze tool is de Munnikendijk niet opgenomen. De concentraties van de blootstellingsberekeningen van Monitoringsronde 2014 zijn wel te vinden op de Atlas voor de Leefomgeving. Uit deze Atlas blijkt dat, nabij het plangebied, de jaargemiddelde concentraties NO2, PM10 en PM2,5 respectievelijk maximaal 19 µg/m3, 20 µg/m3 en 13 µg/m3 bedraagt. De jaargemiddelde grenswaarde voor de beide stoffen van 40 µg/m3 wordt niet overschrijden. De conclusie is dat er vanuit het aspect luchtkwaliteit geen belemmering bestaat voor de geplande ontwikkeling.

# **4.11 Externe veiligheid**

Op 27 oktober 2004 is het Besluit externe veiligheid inrichtingen milieubeheer (BEVI) van kracht geworden. In overeenstemming met artikel 5 van dit BEVI dient bij een besluit in het kader van de Wet ruimtelijke ordening (Wro) onderzocht te worden in hoeverre er sprake is van aanwezigheid van risicovolle inrichtingen in de nabijheid van de locatie waarop het Wro besluit betrekking heeft. Tevens dienen de risicocontour voor het plaatsgebonden risico (PR 10-6 contour) en het groepsrisico (GR) met de eventuele toename hiervan berekend te worden. Het GR dient in de toelichting op het besluit te worden verantwoord. Daarnaast is het Besluit externe veiligheid buisleidingen van belang. Dat besluit (Bevb) regelt de taken en verantwoordelijkheden van de leidingexploitant en de gemeenten. Het besluit (en bijbehorende regeling) zijn op 1 januari 2011 in werking getreden.

Uit de risicokaart Nederland blijkt dat er behoudens de hierna genoemde Leidingstraat Nederland geen risicovolle inrichtingen of leidingen aanwezig zijn nabij het perceel Munnikendijk 46b.

**Figuur 7: tekening met risicocontouren omgeving**

Het plangebied ligt op meer dan 225 meter van de gronden van de Leidingstraat Nederland waarbinnen een groot aantal leidingen voor het vervoer van gevaarlijke stoffen is gelegen. De Risicokaart informatie van aardgasleidingen en leidingen voor het transport van brandbare vloeistoffen gelegen in de Leidingstraat Nederland kan als redelijk betrouwbaar beschouwd worden. Van geen van deze leidingen reikt het plaatsgebonden risico PR10-6 dan wel het invloedsgebied tot over het plangebied. Deze leidingen vormen derhalve geen belemmering voor het plan.

De Risicokaart informatie van leidingen voor het transport van andere gevaarlijke stoffen is echter sterk verouderd en niet volgens de thans geldende rekenregels bepaald. Uit een door de Omgevingsdienst Zuid-Holland-Zuid in 2015 uitgevoerde indicatieve berekening komt bijvoorbeeld naar voren dat het plaatsgebonden risico PR10-6 van de in de Leidingstraat gelegen ethyleenoxideleiding op ca. 135 meter van de leiding en derhalve buiten het plangebied ligt. Dit vormt derhalve geen belemmering voor het plan. Het invloed gebied van deze leiding reikt ook niet tot over het plangebied.

Er zijn van uit het oogpunt van externe veiligheid geen belemmeringen voor de beoogde planrealisatie, het bestemmingsplan kan als aanvaardbaar worden bestempeld.

# **4.12 Kabels en leidingen**

Binnen het plangebied liggen diverse kabels en leidingen, zoals elektriciteit, telefoon en kabeltelevisie. Er zijn geen kabels of leidingen aanwezig die een specifieke bescherming hebben in het bestemmingsplan, het gaat om 'gewone' leidingen waar bij de uitvoering van een eventueel bouwplan rekening mee wordt gehouden. De leidingen in de Leidingstraat Nederland zijn al aan de orde gesteld in voorgaande paragraaf 4.11 over externe veiligheid.

# **5. Juridische toetsing.**

# **5.1 Juridische planopzet.**

Op grond van de Wet ruimtelijke ordening (Wro) en het Besluit ruimtelijke ordening (Bro) is het verplicht bestemmingsplannen geheel digitaal op te stellen en vast te stellen.

Het bestemmingsplan is opgesteld aan de hand van de Standaard Vergelijkbare Bestemmingsplannen 2012 (SVBP 2012).

De regels zijn qua opzet en inhoud, uiteraard voor zover relevant, gelijk aan de regels zoals opgenomen in het bestemmingsplan Landelijk Gebied Binnenmaas.

# **5.2 Bestemmingswijzer.**

- 5.2.1 Inleidende bepalingen.
De artikelen 1 en 2 bevatten de algemene regels zoals de begripsbepalingen en de wijze van meten.

# 5.2.2. Bestemmingsregels (hoofdstuk 2)

Op het perceel Munnikendijk 46b wordt de bestemming 'Wonen – Verspreide woningen' gelegd. In de regels bij die bestemming worden de bouwregels en de gebruiksmogelijkheden geregeld. Via voorwaardelijke verplichtingen is geregeld, dat de bestaande bebouwing wordt afgebroken en dat er een landschappelijke inpassing komt als de nieuwe woningen worden gebouwd. De gronden achter Munnikendijk 44 hebben de aanduiding 'specifieke vorm van wonen – 1'. In de regels is bepaald dat er op die gronden geen woning mag worden gebouwd, tenzij de woning Munnikendijk 44 wordt afgebroken.

Daarnaast is op het perceel de dubbelbestemming 'Waterstaat – waterhuishoudkundige functie' ter bescherming van de belangen van de aanwezige hoofdwatergang aan de noordzijde van het plangebied opgenomen.

### 5.2.3 Algemene bepalingen.

De Anti-dubbeltelregel en de overgangsregels zijn overgenomen uit het Bro. Daarnaast is een artikel opgenomen voor de titel van het plan, voor toegelaten overschrijdingen, algemene afwijkingsbepalingen en aanvullende werking van de bouwverordening.

# **5.3 Plantoetsing en handhaving**.

De gemeente Binnenmaas is belast met het toezicht op de uitvoering van de bestemmingsplannen.

# **6. Uitvoering.**

# **6.1 Economische uitvoerbaarheid.**

Het plan omvat het creëren van een bouwmogelijkheid voor twee woningen op het perceel Munnikendijk 46b te Westmaas, dit ter vervanging van een bedrijfsgebouw met woning. Het perceel is in eigendom bij de initiatiefnemers.

De gemeente sluit met initiatiefnemer een anterieure exploitatieovereenkomst ten einde de door de gemeente te maken kosten te verhalen. De financiële dekking voor het plan is hiermee geregeld en de economische uitvoerbaarheid gewaarborgd.

### **6.2 Planschade.**

Tussen de gemeente en de eigenaar wordt ter afdekking van eventuele planschadeclaims een planschadeovereenkomst ex artikel 6.4a Wro afgesloten.

# 7. **Overleg ex artikel 3.1.1. Bro/zienswijzen**

# **7.1 Vooroverleg**

Het ontwerpbestemmingsplan is toegezonden aan diverse 'vooroverleg' instanties.

Gasunie heeft aangegeven dat het plangebied buiten de 1% letaliteitgrens van de dichtst bij gelegen leiding van Gasunie valt. Daarmee staat vast dat deze leiding geen invloed heeft op de verdere planontwikkeling.

Het Waterschap Hollandse Delta heeft verzocht om de verbindende watergang tussen de hoofdwatergang en een aanwezig oppervlaktewater te bestemming vanwege de functie van de verbindende watergang in het watersysteem (bergen en/of afvoeren van oppervlaktewater). Hier is gevolg aan gegeven.

# **7.2 Zienswijzen**

Het ontwerpbestemmingsplan heeft ingevolge artikel 3.8 van de Wet ruimtelijke ordening met ingang van 6 februari 2017 gedurende zes weken ter inzage gelegen, waarbij de gelegenheid is geboden tot het indienen van zienswijzen.

Er zijn geen zienswijzen ingediend.