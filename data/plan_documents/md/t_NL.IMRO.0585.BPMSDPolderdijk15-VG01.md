# **Toelichting Bestemmingsplan Polderdijk 15 te Maasdam Gemeente Binnenmaas**

**NL.IMRO. 0585.BPMSDPDIJK15-VG01**

| INHOUDSOPGAVE                                    | PAG. |
|--------------------------------------------------|------|
| 1.<br>Inleiding                                  | 3    |
| 1.1 Situering                                    | 3    |
| 1.2 Aanleiding en doelstelling                   | 4    |
| 1.3 Het bestemmingsplan                          | 6    |
| 1.4 Leeswijzer                                   | 6    |
| 2.<br>Beschrijving plangebied en bouwplan        | 7    |
| 2.1 Inleiding                                    | 7    |
| 2.2 Omgeving plangebied                          | 7    |
| 2.3 Huidige situatie                             | 7    |
| 2.4 Doel bestemmingsplan                         | 7    |
| 3.<br>Beleidskader                               | 9    |
| 3.1 Inleiding                                    | 9    |
| 3.2 Rijksbeleid                                  | 9    |
| 3.3 Provinciaal beleid                           | 10   |
| 3.4 Regionaal beleid                             | 17   |
| 3.5 Gemeentelijk beleid                          | 18   |
| 4.<br>Omgevingsaspecten                          | 20   |
| 4.1 Inleiding                                    | 20   |
| 4.2 Verkeer/parkeren                             | 20   |
| 4.3 Flora en fauna                               | 20   |
| 4.4 Archeologische waarden<br>en cultuurhistorie | 20   |
| 4.5 Waterhuishouding                             | 21   |
| 4.6 Milieuzonering                               | 22   |
| 4.7 Geluid                                       | 24   |
| 4.8 Bodem                                        | 25   |
| 4.9 Geur                                         | 25   |
| 4.10 Luchtkwaliteit                              | 25   |
| 4.11 Externe veiligheid                          | 26   |
| 4.12 Kabels en leidingen                         | 27   |
| 4.13 Besluit milieueffectrapportage              | 27   |
| 5.<br>Juridische toelichting                     | 28   |
| 5.1 Juridische planopzet                         | 28   |
| 5.2 Bestemmingswijzer                            | 28   |
| 5.3 Plantoetsing en handhaving                   | 28   |
| 6.<br>Uitvoering                                 | 29   |
| 6.1 Economische uitvoerbaarheid                  | 29   |
| 6.2 Planschade                                   | 29   |
| 7.<br>Overleg ex artikel 3.1.1. Bro/zienswijzen  | 30   |
| 7.1 Vooroverleg                                  | 30   |
| 7.2 Zienswijzen                                  | 30   |

# **1. Inleiding**

# **1.1 Situering.**

Het plangebied ligt aan de Polderdijk 15 te Maasdam, gemeente Binnenmaas.

**Figuur 1.1 plangebied en omgeving**

De locatie ligt ten westen van de bebouwde kern van Maasdam.

Het betreft een gedeelte van het erf behorende bij de woning Polderdijk 15. Het gehele perceel is kadastraal bekend gemeente Maasdam, sectie G nr. 321, met een oppervlakte van 1.960 m2. Het af te splitsen gedeelte heeft een oppervlakte van circa 900 m2.

**Figuur 1.2 plangebied met bebouwing**

# **1.2 Aanleiding en doelstelling**

Zoals al vermeld betreft het plangebied een gedeelte van het erf bij de woning Polderdijk 15. De grootte van oorspronkelijke perceel Polderdijk 15 en de ligging in de lintbebouwing van de Polderdijk maakt het vanuit stedenbouwkundig oogpunt mogelijk om een extra woning aldaar te realiseren. Het geldende bestemmingsplan 'Maasdam' staat dit niet toe, om deze reden is dit nieuwe bestemmingsplan opgesteld.

Hierna zijn foto's opgenomen van het perceel met woning en het hier aan de orde zijnde deel van het erf.

**Figuur 1.3 foto bestaande situatie met gedeelte erf dat plangebied is**

**Figuur 1.4 foto bestaande woning Polderdijk 15 Maasdam**

Hierna de kadastrale tekening van het perceel G 321.

De grond is eigendom van de fam. Enterman, Polderdijk 15 te Maasdam.

Het geldend bestemmingsplan 'Maasdam' geeft het perceel deels de bestemming 'Wonen' en deels 'Agrarisch'. De bouw van een extra woning is op gronden met de bestemming Agrarisch niet toegestaan.

# **1.3 Het bestemmingsplan**

Het voorliggende bestemmingsplan maakt de bouw van een extra woning mogelijk.

Dit bestemmingsplan is gebaseerd op de Standaard Vergelijkbare Bestemmingsplannen 2012 (SVBP 2012).

Het bestemmingsplan bestaat uit de volgende stukken:

- Verbeelding (plankaart)
- Regels.

Het bestemmingsplan gaat vergezeld van deze toelichting.

# **1.4 Leeswijzer**

Deze toelichting omvat een omschrijving op hoofdlijnen van het plangebied en het plan (hoofdstuk 2). Het relevante beleid voor het plangebied (hoofdstuk 3) en een omschrijving van de verschillende omgevingsaspecten (hoofdstuk 4). In hoofdstuk 5 wordt een juridische toelichting gegeven. Hoofdstuk 6 omvat de aspecten planschade en economische uitvoerbaarheid. Tot slot wordt in hoofdstuk 7 het overleg ex artikel 3.1.1 Besluit ruimtelijke ordening beschreven, alsmede de uitkomst van de inspraak- en zienswijzenprocedure.

# **2. Beschrijving plangebied en gebruiksplan.**

# **2.1 Inleiding**

In dit hoofdstuk wordt het plangebied en het aangepaste plan beschreven.

# **2.2 Omgeving plangebied**

Het plangebied ligt ten westen van de bebouwde kern van Maasdam. De Polderdijk, waaraan het plangebied ligt, loopt evenwijdig aan de Binnenbedijkte Maas. Langs de Polderdijk is lintbebouwing aanwezig, aan de noordzijde relatief nieuwere woningbouw. Aan de zuidzijde staan voornamelijk grotere vrijstaande woningen. Ten noordoosten van het plangebied zijn enkele recreatieve voorzieningen aanwezig zoals een tennisbaan en een paardenrijbak. Het plangebied ligt in het lint van de Polderdijk. Het perceel Polderdijk 15 in Maasdam zelf is thans bebouwd met één woning.

# **2.3 Huidige situatie**

Op dit moment is er in het plangebied geen bebouwing aanwezig. Het plangebied is bestaat uit gras. De grond wordt gebruikt als erf bij de woning Polderdijk 15.

#### **Figuur 2.1 foto plangebied**

# **2.4 Doel bestemmingsplan**

Het geldende bestemmingsplan 'Maasdam' geeft aan de grond de bestemming 'Agrarisch'. Op dergelijke gronden mogen geen woningen worden gebouwd.

**Figuur 2.2 verbeelding bestemmingsplan 'Maasdam'**

De grond ligt solitair in het dijklint van de Polderdijk. De achterliggende gronden van het perceel Polderdijk 15a, die voorheen een agrarische bestemming hadden, hebben thans de een woonbestemming. Het daar aanwezige agrarische bedrijf is gestopt met de bedrijfsvoering. Het is om die reden niet reëel om er vanuit te gaan dat de grond langs de dijk ooit nog voor agrarische doeleinden gebruikt zal worden.

Het voorliggende bestemmingsplan Polderdijk 15 te Maasdam geeft aan de gronden in het plangebied de bestemming 'Wonen' en 'Tuin'. Door aanduiding van een bouwvlak op de verbeelding, met bijbehorende bouwbepalingen en de regels van het bestemmingsplan, wordt de bouw van een woning mogelijk gemaakt.

# **3. Beleidskader**

# **3.1 Inleiding**

In dit hoofdstuk worden de hoofdlijnen beschreven van het relevante beleid van het rijk, provincie en gemeente.

# **3.2 Rijksbeleid**

# **3.2.1 Structuurvisie Infrastructuur en Ruimte (2012)**

De SVIR vervangt de Nota Ruimte uit 2006. In de SVIR kiest het Rijk drie doelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijk-economische structuur van Nederland;
- Het verbeteren en ruimtelijk zekerstellen van de bereikbaarheid waarbij de gebruiker voorop staat;
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

In de SVIR wordt ten aanzien van het onderwerp 'Verstedelijkings- en landschapsbeleid' aangegeven, dat het Rijk dit overlaat aan de provincies en gemeenten. Dit bestemmingsplan heeft tot doel om een woning toe te voegen in de bebouwde kom van Maasdam. Het plan is niet in strijd met de uitgangspunten van de SVIR.

# *3.2.2 Besluit algemene regels ruimtelijke ordening (Barro)*

Op 30 december 2011 is het Besluit algemene regels ruimtelijke ordening (Barro) in werking getreden. Voortaan moeten gemeenten bij het vaststellen van bestemmingsplannen en wijzigings- of uitwerkingsplannen rekening houden met het Barro. Doel van het Barro is bepaalde onderwerpen uit de Structuurvisie Infrastructuur en Ruimte te realiseren.

In het Barro wordt een aantal projecten die van Rijksbelang zijn met name genoemd en exact ingekaderd. Per project zijn vervolgens regels gegeven waaraan bestemmingsplannen moeten voldoen. Het nationale belang dat het stellen van regels voor deze onderwerpen rechtvaardigt, is vastgelegd in de Structuurvisie Infrastructuur en Ruimte. Het Barro beschrijft zes onderwerpen:

- Project Mainportontwikkeling Rotterdam
- Kustfundament
- Grote rivieren
- Waddenzee en Waddengebied
- Defensie
- Erfgoederen van uitzonderlijke universele waarde

Op 1 oktober 2012 is een 1e aanvulling op het Barro in werking getreden. Het Barro is met deze aanvulling uitgebreid met de volgende negen onderwerpen:

- Rijksvaarwegen
- Hoofdwegen en landelijke spoorwegen
- Elektriciteitsvoorziening
- Ecologische hoofdstructuur
- Primaire waterkeringen buiten het kustfundament
- IJsselmeergebied (uitbreidingsruimte)
- Veiligheid rond rijksvaarwegen
- Verstedelijking in het IJsselmeer
- Toekomstige rivierverruiming van de Maastakken

Het initiatief heeft geen relatie met het Barro. Bovendien omvat het plan geen nationaal belang. Vanuit het Barro vloeien dan ook geen specifieke randvoorwaarden voort voor dit plan.

#### *3.2.3 Ladder voor duurzame verstedelijking (SER-ladder)*

Op 1 oktober 2012 is het Besluit ruimtelijke ordening (Bro) gewijzigd, en is 'de ladder voor duurzame verstedelijking' daaraan toegevoegd. De ladder voor duurzame verstedelijking is in de Structuurvisie Infrastructuur en Ruimte (SVIR) geïntroduceerd. Doel van de ladder voor duurzame verstedelijking is een goede ruimtelijke ordening door een optimale benutting van de ruimte in stedelijke gebieden. Het Rijk wil met de introductie van de ladder vraaggerichte programmering bevorderen. De ladder beoogt een zorgvuldige afweging en transparante besluitvorming bij alle ruimtelijke en infrastructurele besluiten. De ladder is op 1 juli 2017 aangepast en vereenvoudigd.

#### **Beoordeling**

Artikel 3.1.6, lid 2 van het Besluit ruimtelijke ordening bepaalt ten aanzien van de werking van de ladder, dat de ladder toegepast moet worden bij bestemmingsplannen, die een nieuwe stedelijke ontwikkeling mogelijk maken. Ingevolge artikel 1.1.1, eerste lid, van het Besluit ruimtelijke ordening wordt verstaan onder stedelijke ontwikkeling: ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen.

Uit jurisprudentie blijkt dat de bouw van een enkele woning niet als een nieuwe stedelijke ontwikkeling in de zin van artikel 3.1.6, tweede lid, Besluit ruimtelijke ordening wordt beschouwd (zie ABRvS 18 december 2013, ECLI:RVS:2013:2471, resp. ABRvS 9 april 2014, ECLI:RVS:2014:1252). Om deze reden hoeft de ladder der duurzame verstedelijking in dit geval niet te worden 'afgelopen'.

Het plan voldoet dan ook aan dit onderdeel.

### **3.3 Provinciaal beleid**

#### **Visie Ruimte en Mobiliteit en Verordening Ruimte 2014**

Het provinciale ruimtelijke beleid is door Provinciale Staten van Zuid-Holland vastgelegd in de Visie Ruimte en Mobiliteit en de Verordening Ruimte 2014. Uitgangspunt hierin zijn vier zogenaamde rode draden:

- 1. Het beter benutten en opwaarderen van bestaande netwerken en bebouwde gebieden;
- 2. Het vergroten van de agglomeratiekracht;
- 3. Het verbeteren van de ruimtelijke kwaliteit;
- 4. Het bevorderen van de transitie naar een water- en energie-efficiënte samenleving.

De provincie geeft richting en ruimte aan een optimale wisselwerking tussen ruimtelijke ontwikkelingen en gebiedskwaliteit. Stedelijke ontwikkelingen moeten binnen bestaand stads- en dorpsgebied (BSD) plaatsvinden. Het perceel Polderdijk 15 ligt binnen dit bestaand stads- en dorpsgebied.

**Figuur 3.1 deel tekening bijlage Programma Ruimte provincie Zuid-Holland**

De vier rode draden zijn uitgewerkt in regelgeving, door het toepassen van:

- A. de ladder voor duurzame verstedelijking
B. de integrale kwaliteitskaart

C. het categoriseren van alle gebieden naar kwaliteiten gekoppeld met de aard en schaal van ontwikkelingen.

### **Ad A.**

De provincie Zuid-Holland past de ladder voor duurzame verstedelijking uit het Bro toe en heeft deze aangevuld (artikel 2.1.1 Verordening Ruimte). In paragraaf 3.2 is op de ladder ingegaan, kortheidshalve wordt daarnaar verwezen.

# **Ad B.**

De integrale kwaliteitskaart is opgebouwd uit vier lagen: de laag van de ondergrond, de laag van de cultuur- en natuurlandschappen, de laag van de stedelijke occupatie en de laag van de beleving. De kwaliteitskaart is uitgewerkt in een aantal specifieke richtpunten per laag. Ontwikkelingen moeten rekening houden met deze richtpunten. De kwaliteiten zijn uitgewerkt in de gebiedsprofielen.

In de Verordening Ruimte van 2014 staat vermeld (artikel 2.2.1, lid 1 a) dat een bestemmingsplan kan voorzien in een nieuwe ruimtelijke ontwikkeling, onder de volgende voorwaarden ten aanzien van ruimtelijke kwaliteit:

a.de ruimtelijke ontwikkeling past binnen de bestaande gebiedsidentiteit, voorziet geen wijziging op structuurniveau, past bij de aard en schaal van het gebied en voldoet aan de relevante richtpunten van de kwaliteitskaart (inpassen);

In de toelichting wordt bij de omschrijving van 'inpassing' aangegeven dat dit een ontwikkeling betreft die sterk aansluit bij de bestaande identiteit en structuur van het landschap, dorp of stad. De ontwikkeling is gebiedseigen, passend bij de maat en de aard van de bestaande kenmerken van een gebied. De ontwikkeling speelt zich af op het niveau van een kavel. Een voorbeeld hiervan is de uitbreiding van een agrarisch bedrijf in het buitengebied of een woning in een lint. Bij inpassing veranderen bestaande structuren en kwaliteiten niet tot nauwelijks en wordt voldaan aan de relevante richtpunten van de kwaliteitskaart. De rol van de provincie is hier in principe beperkt, behalve in gebieden met topkwaliteit.

Hier is sprake van het toevoegen van een woning in het lint, hetgeen is te kwalificeren als 'inpasen'.

Ten aanzien van de integrale kwaliteitskaart wordt het volgende opgemerkt. Voor het plangebied zijn de Laag van de ondergrond, de Laag van de cultuur- en natuurlandschappen en de Laag van de stedelijke occupatie van belang, nu er bij die lagen richtpunten worden genoemd voor het gebied waar Polderdijk 15 onderdeel van vormt. Het gaat om de volgende richtpunten:

Bij de **Laag van de ondergrond** is voor het plangebied het richtpunten 'Rivierdeltacomplex' vermeld:

### **Rivierdeltacomplex**

Zoals overal in Zuid-Holland heeft het water en het menselijk handelen grote invloed gehad op de geomorfologie van dit deel van de provincie. Het land in de delta is vergroot door aanleg van dijken rond droogvallende gronden.

### *Jonge zeeklei*

De gronden in het deltacomplex bestaan overwegend uit kleigronden. Dit zijn voedselrijke, draagkrachtige gronden. De deltawateren zijn onderdeel van het deltacomplex. De estuariene dynamiek is een belangrijk natuurlijk gegeven. Nauw verbonden met de deltawateren zijn de niet ingepolderde, buitendijkse kleigronden. Dit betreft de slikken, (bekade) gorzen, grienden, wilgenbossen en de uiterwaarden langs de rivieren. Het zijn natuurlijke landschappen waar ruimte is voor dynamische processen.

# *Richtpunt:*

Ontwikkelingen dragen bij aan het behoud van ruimte voor dynamische natuurlijke processen en zoet-zoutovergangen in de Deltawateren en natuurlijke buitendijkse gebieden.

# *Beoordeling*

De ruimtelijke ontwikkeling die in dit bestemmingsplan is opgenomen legt geen groot beslag op het zeekleigebied. In de al aanwezige lintbebouwing wordt één woning toegevoegd. De waarde van het gebied en de kleigronden worden niet nadelig beïnvloed.

#### Bij de **Laag van de cultuur- en natuurlandschappen** is voor het plangebied het richtpunt 'Linten' vermeld:

# **Linten**

Linten zijn lineaire, aangesloten bebouwing langs wegen, waterwegen of dijken met een sterke relatie met het omliggende landschap. Ze bepalen mede de kenmerken van het landschap en zijn daarvan niet los te zien. Om die reden worden linten beschouwd als onderdeel van de tweede laag. Op kaart zijn zowel de linten buiten als binnen het stedelijk gebied aangegeven. De linten binnen het stedelijk gebied zijn met name opgenomen om de relatie met het lint in het buitengebied aan te geven.

Er kunnen verschillende typen linten onderscheiden worden.

- 1. *Dijklint*: De bebouwing staat op of tegen de dijk. Er is weinig ruimte voor nieuwe bebouwing.
- 2. *Polderlint*: De bebouwing ligt op één niveau met de omgeving. Dit biedt ruimte voor plaatselijke verbreding van het profiel door differentiatie in kaveldiepte. Er liggen hier kansen voor ontwikkeling, mits rekening wordt gehouden met de overige karakteristieken van het lint.
- 3. *Boerenervenlint* (niet opgenomen op kaart): het lint als kralensnoer van losse boerderijen met hun erven wordt in stand gehouden, verdere verdichting van dit type lint verstoort de kenmerkende openheid van het landschap en kan alleen daar waar zeer ruime doorzichten bewaard blijven. Met name kenmerkend voor droogmakerijen, zeekleipolders en ruilverkavelingslinten. Boerenerven zelf kunnen uitbreiden, onder de voorwaarde dat dit aansluit bij de karakteristieke erfindeling met een landelijke uitstraling en dient ter ondersteuning van de (verbrede) functie van het landbouwbedrijf.

### *Richtpunten:*

- Linten blijven linten als onderscheidende bebouwingsvorm in het gebied.
- Linten behouden hun lineaire karakter, waarbij de achterzijde van de bebouwing een direct contact met het landschap heeft en de voorzijde aan de openbare weg of waterloop grenst.
- Bij nieuwe ontwikkelingen zijn de huidige korrel, profiel, transparantie en respect voor historische gaafheid van een lint richtinggevend.

- Bij grootschalige ontwikkelingen blijft het lint herkenbaar als bebouwingsvorm. Dit betekent dat op gepaste afstand van het lint gebouwd wordt, waarbij het landschap, het lint en de nieuwe ontwikkeling bepalend zijn voor deze afstand. Het lint behoudt zijn eigen gezicht.
### *Beoordeling:*

De ruimtelijke ontwikkeling die in dit bestemmingsplan aan de orde is, betreft de toevoeging van één woning aan de Polderdijk. Het bestaande dijklint wordt niet aangetast, de nieuwe woning voegt zich in dat bestaande dijklint. De situering en afmetingen sluiten daar bij aan.

Bij de **Laag van de stedelijke occupatie** is voor het plangebied het richtpunt 'Stads- en dorpsrand' vermeld:

#### **Stads- en dorpsranden**

De stads- en dorpsrand is de zone op de grens van bebouwd gebied en landschap. Het is het deel van stad of dorp met potentie voor een hoogwaardig en geliefd woonmilieu, doordat hier de genoegens van stedelijk en buiten wonen bij elkaar komen; de nabijheid van voorzieningen gecombineerd met het vrije zicht en het directe contact met het buitengebied. De relatie tussen bebouwd gebied en landschap is afhankelijk van de karakteristieken van de bebouwingsrand en die van het aangrenzende landschap. Daarbij onderscheiden we drie typen 'overgangskwaliteiten'. Het front, het contact en de overlap. Op kaart vinden we de hoogwaardige en bijzondere fronten terug. Daar waar recreatiegebieden voorkomen langs stads- of dorpsrand is veelal sprake van overlap.

Uitgangspunt bij ontwikkelingen aan dorpsranden is de contactkwaliteit.

- 1. De kwaliteit van het front (contrast)
Een scherpe rand tussen bebouwing en land, waarbij de bebouwing en landschap 'met het gezicht naar elkaar' zijn gekeerd. Er zijn verschillende situaties denkbaar, waarbij landschappelijke grenzen zorgen voor een scherp contrast tussen bebouwing en landschap. De stad aan de rivier of aan zee (waterfront, zeefront), appartementsgebouwen langs de duinrand of de bebouwingsrand rond een (verder vrij onbebouwde) droogmakerij. Stad en buitengebied brengen hun eigen eigenschappen maximaal tot expressie. Vormen van hoogbouw kunnen hier aan het karakter bijdragen. Bij water- en zeefronten bieden combinaties met de waterkering kansen voor kwaliteit. Het 'wegfront' vraagt om extra aandacht voor verbindingen tussen stad en ommeland. Hier is het vaak niet het geval dat bebouwing en landschap met het gezicht naar elkaar zijn gekeerd. De grens is scherp, maar men mist de kwaliteiten van het 'zicht op elkaar'.

# 2.Contactkwaliteit

Bebouwd gebied en landschap zijn verbonden door zichtbare en begaanbare doorlopende structuren, zoals wegen, paden, dijken, lanen, linten of waterlopen. De structuur die stad en land verbindt, kan een herkenbare landschappelijke onderlegger hebben als een strandwal of rivier.

In andere situaties is het kavelpatroon doorlopend. Stad en ommeland blijven beide in hun eigen hoedanigheid herkenbaar en onderscheidend, maar worden in staat gesteld in elkaar door te dringen. Deze soort overgang is typisch voor dorpen of buitenwijken, waarbij de stedenbouwkundige opzet bijvoorbeeld geënt is op het oorspronkelijke landschappelijke (kavel)patroon.

#### 3.De kwaliteit in de overlap ('contract')

Tussen bebouwd gebied en landschap is een geleidelijke overgang. Stedelijke en landelijke programma's vloeien in elkaar over. Het zijn gebieden met een hybride uitstraling en betekenis: recreatiegebieden, sportvelden, volkstuincomplexen, golfbanen, enzovoorts.

Er wordt een geïntegreerde ontwikkeling ontworpen van woon-, werk-, productie- en vrijetijdslandschappen die zoveel mogelijk aansluiten bij de ruimtelijke kwaliteiten van het omringende landschap en met een goede dooradering van recreatieve routes.

De overgangskwaliteiten zijn verder uitgewerkt in de gebiedsprofielen ruimtelijke kwaliteit.

#### *Richtpunt*

Ontwikkelingen aan de stads- of dorpsrand dragen bij aan het realiseren van een rand met passende overgangskwaliteit (front, contact of overlap).

#### *Beoordeling*

Het plangebied ligt in de zone van het dijklint van de Polderdijk. De toevoeging van één woning brengt geen wijziging in het bestaande lintpatroon van de Polderdijk. Het plan staat niet op gespannen voet met dit richtpunt.

### **Gebiedsprofiel Hoeksche Waard**

Gedeputeerde Staten van Zuid-Holland hebben op 24 mei 2013 het Gebiedsprofiel Hoeksche Waard vastgesteld. Het Gebiedsprofiel Hoeksche Waard is één van de 16 gebiedsprofielen die voor Zuid-Holland worden gemaakt. Met de introductie van deze profielen wil de provincie ruimtelijke kwaliteit als belangrijke voorwaarde stellen voor nieuwe gebiedsontwikkelingen. Het gebiedsprofiel verbeeldt en beschrijft de ruimtelijke kwaliteiten en ambities voor het landelijke gebied. Hierdoor wordt duidelijk waar rekening mee moet worden gehouden bij nieuwe ruimtelijke ingrepen.

De Hoeksche Waard is een uniek agrarisch polderlandschap en als representant van de bedijkingsgeschiedenis van Nederland ook op internationale schaal bijzonder. De schoonheid van het landschap zit in de eenvoud: een weids en open landschap waarin dorpen, dijken, polders en kreken de ingrediënten van een leesbaar landschap zijn. De landschappelijke identiteit van de Hoeksche Waard wordt sterk bepaald door de ligging in het deltagebied. Een eiland tussen de grote wateren, waar het land is gewonnen op het water.

De vruchtbare kleigronden hebben van de Hoeksche Waard een sterk landbouwgebied gemaakt. Door de rust en de ruimte is het een aantrekkelijk gebied voor recreatie, toerisme en wonen in de nabijheid van de stad.

Kwaliteiten

In samenwerking met SOHW, Waterschap Hollandse Delta en maatschappelijke organisaties, heeft de provincie Zuid-Holland de kwaliteiten in de Hoeksche Waard bepaald. De ambities in het gebiedsprofiel richten zich op:

- de herkenbaarheid van de structuur van dijken en kreken
- de openheid van de polders
- de ontwikkeling van hoogwaardige dorpsranden
- een zonering van het landschap
- het versterken van de verbindingen tussen dorp en landschap
- de verdere ontwikkeling van buitendijkse natuur

Nieuwe ontwikkelingen dienen met deze kwaliteiten rekening te houden. Uit het Gebiedsprofiel blijkt dat het hier gaat om de volgende karakteristieken 'Herkenbaar open zeekleipolderlandschap' en 'Kwaliteit in dorpsgebied', 'Linten blijven Linten' en 'Rust en stilte'. Bij hetgeen hiervoor is geschreven over de richtpunten van de kwaliteitskaart is op deze karakteristieken al ingegaan.

# **Ad C.**

De provincie heeft gebieden ingedeeld in drie beschermingscategorieën:

1. Beschermingscategorie 1: gebieden met topkwaliteit (bv. Natuur Netwerk Nederland, Natura2000 en cultuurhistorische kroonjuwelen). Ruimtelijke ontwikkelingen in gebieden met beschermingscategorie 1 zijn in beginsel alleen mogelijk voor zover ze bijdragen aan het behoud of de ontwikkeling van de specifieke waarden.

2. Beschermingscategorie 2: gebieden met bijzondere kwaliteit (weidevogelgebieden buiten NNN, groene buffers, graslanden in Bollenstreek en openbare recreatiegebieden).

Ruimtelijke ontwikkelingen in deze gebieden zijn mogelijk, maar met inachtneming van het instandhouden van de specifieke waarden.

3. Beschermingscategorie 3: overige gebieden.

Het perceel Polderdijk 15 ligt in gebied met beschermingscategorie 3. De bouw van een woning verstoort daarmee geen waardevol gebied.

**Figuur 3.2 deel kaart 'bescherming categorieën ruimtelijke kwaliteit' provincie Zuid-Holland**

### Conclusie

Aan alle voorwaarden wordt voldaan zodat het provinciale beleid de voorgestane ontwikkeling niet in de weg staat.

### **3.4 Regionaal beleid**

#### **Structuurvisie Hoeksche Waard**

Dit betreft het op initiatief van de Commissie Hoeksche Waard opgestelde Ruimtelijk Plan voor de Hoeksche Waard. De Commissie Hoeksche Waard heeft het Ruimtelijk Plan op 12 mei 2009 goedgekeurd. Vervolgens hebben de gemeenteraden van Strijen, Oud-Beijerland, Korendijk, Cromstrijen en Binnenmaas het Ruimtelijk Plan vastgesteld, respectievelijk op 30 juni en 6, 7 en 9 juli 2009. De Polderdijk heeft in het Ruimtelijk Plan de aanduiding 'binnendijken' gekregen. De bouw van een extra woning in het dijklint brengt geen ingrijpende wijziging in in de aanwezige ruimtelijke situatie. De bestemmingswijziging tast het karakter van de binnendijk niet aan.

**Figuur 3.3 deel plankaart Ruimtelijk Plan voor de Hoeksche Waard**

# **3.5 Gemeentelijk beleid**

### *3.5.1 Structuurvisie Binnenmaas 2020 'Binnenmaas geeft je de ruimte'*

Op 7 maart 2013 heeft de gemeenteraad de Structuurvisie Binnenmaas vastgesteld. In de structuurvisie wordt de gewenste ruimtelijke ontwikkeling tot 2020 beschreven. Bij het opstellen van de structuurvisie is aangesloten bij documenten zoals de Structuurvisie Hoeksche Waard en het visiedocument 'Binnenmaas Vitaal'. Het karakter van de gemeente Binnenmaas kan niet los worden gezien van het karakter van de Hoeksche Waard en wordt hier mede door bepaald.

Voor 2020 is de volgende visie opgesteld: 'Binnenmaas geeft je ruimte' ruimte om te wonen, ruimte om samen te leven, ruimte om te ondernemen en ruimte om te recreëren. De gemeente heeft deze visie uitgewerkt in acht inhoudelijke thema's:

- Zes vitale dorpen met elk hun eigen dynamiek
- Nationaal landschap: open polders, kreken en dijken
- Wonen voor iedereen in een aantrekkelijke omgeving
- Binnenmaas op de kaart!
- Ruimte voor bedrijvigheid: kwalitatief én functioneel
- Erfgoed voor de toekomst
- Natuurlijk en bewust duurzaam
- Bereikbaar en verbonden

Ten aanzien van het aspect 'wonen' wordt het behouden en/of maken van woonruimte in een aantrekkelijke woonomgeving nagestreefd, waarbij het wonen aansluit op de behoefte in de samenleving. Het plan tot het realiseren van een extra woning in de bebouwde kern van Maasdam zoals hier bedoeld past binnen dit uitgangspunt.

Het voorliggende plan is niet in strijd met de uitgangspunten van de Structuurvisie.

#### *3.5.2 bestemmingsplan Maasdam*

Het perceel Polderdijk 15 is opgenomen in het bestemmingsplan Maasdam. De gemeenteraad van Binnenmaas heeft het bestemmingsplan op 24 mei 2012 vastgesteld.

Uit de verbeelding blijkt dat het perceelsgedeelte dat het plangebied vormt, de bestemming ´Agrarisch´ heeft gekregen.

Daarnaast heeft het de dubbelbestemmingen ´Waarde – Archeologie 1' en 'Waterstaat – Waterkering'. Op een deel van de grond ligt de Gebiedsaanduiding vrijwaringszone – molenbiotoop.

**Figuur 3.4: deel verbeelding bestemmingsplan Maasdam**

Aangezien op gronden met de bestemming Agrarisch geen woningen zijn toegestaan is het bouwplan in strijd met het geldende bestemmingsplan.

#### *3.5.3 beoordeling verzoek*

De initiatiefnemer heeft in het kader van de inspraakprocedure voor het bestemmingsplan Polderdijk 15a indertijd een inspraakreactie ingediend, waarin is gevraagd om een extra woning te mogen bouwen op het perceel Polderdijk 15.

De gemeente heeft in een reactie daarop aangegeven het denkbaar te vinden dat er een extra woning aan het dijklint wordt toegevoegd.

Het betreft een dijkperceel van in totaal 1.960 m2, het perceel heeft een lengte van ruim 90 meter. Splitsing van het perceel en de bouw van een extra woning op het westelijk deel van het huidige erf, in het lint van de Polderdijk past binnen de stedenbouwkundige structuur.

De situering van de woning zal, gezien de bestaande bebouwingsstructuur, direct aan de Polderdijk zijn. In de omgeving zijn dijkwoningen aanwezig met verschillende goothoogten, variërend van 3 tot 6 meter. Voor de extra woning wordt gedacht aan een goothoogte van maximaal 5 meter. Vanwege het nog niet beschikbaar zijn van een concreet bouwplan is er voor gekozen om een procedure tot het herzien van het geldende bestemmingsplan te starten.

In hoofdstuk 4 komen de diverse omgevingsaspecten aan de orde, waarbij wordt ingegaan op de vraag of de situatie ter plaatse uit planologisch oogpunt aanvaardbaar is.

# **4. Omgevingsaspecten**

# **4.1 Inleiding**

In dit hoofdstuk zullen de verschillende omgevingsaspecten nader worden beschreven en toegelicht.

# **4.2 Verkeer/parkeren**

De woning wordt direct aan de Polderdijk gesitueerd. Op basis van de CROW publicatie 317 is de parkeernorm in 'weinig stedelijk gebied' en 'rest bebouwde kom' voor een vrijstaande woning 1,9 tot 2,7 parkeerplaats per woning. De behoefte is daardoor: 2 * (1,9+2,7 /2) = 4,6 + 0,46 (10 % beleid Binnenmaas) = afgerond 5 parkeerplaatsen voor de twee woningen. Op eigen terrein wordt ruimte gereserveerd voor deze 5 parkeerplaatsen.

#### **4.3. Flora en fauna**

In het kader van de verscherpte natuurwetgeving dient, voordat ergens ruimtelijke ingrepen plaatsvinden te worden onderzocht of er belangrijke natuurwaarden voorkomen op een te bebouwen locatie. Het bestemmingsplan voorziet in een de bouw van een woning op een plaats waar nu gras aanwezig is.

Het projectgebied biedt weinig ruimte als broedgebied voor jaarrond beschermde vogels. Primair komen die voor onder dakpannen van woningen, terwijl hier geen bebouwing aanwezig is. Binnen het plangebied komen wel een enkele struik en bomen voor. De bosschages zijn te laag en de bomen hebben onvoldoende stevige takken die een geschikte locatie vormen voor een nest. Het betreft jonge bomen, die geen schuil- en nestelgelegenheid bieden voor dieren. Het kleine hokje dat in de zijtuin staat is een schuilhokje is voor schapen. Er is gekeken, maar er zijn geen nestel- of schuilplaatsen geconstateerd van andere dieren.

### *Conclusie*

Bestaande natuurwaarden worden niet negatief beïnvloed door deze planologische herziening.

### **4.4 Archeologische waarden en cultuurhistorie.**

#### *Archeologie*

De bescherming van het archeologische erfgoed in de bodem en de inbedding ervan in de ruimtelijke ordening is het onderwerp van het Europese Verdrag van Valetta (Malta, 1992). Nederland heeft dit Verdrag ondertekend en goedgekeurd.

Sinds 1 september 2007 is de Wet Archeologische Monumentenzorg als onderdeel van de Monumentenwet van kracht. De bescherming van het archeologische erfgoed is een taak van de gemeente geworden. Er dient binnen bestemmingsplannen en bij ruimtelijke onderbouwingen als de onderhavige, aandacht te worden besteed aan archeologische aspecten.

De grond heeft in het bestemmingsplan 'Maasdam' de dubbelbestemming 'Waarde – Archeologie 1'. Bij ingrepen die een oppervlakte beslaan van meer dan 30 m2 moet eerst archeologisch vooronderzoek worden verricht. Om deze reden is ter bescherming van de archeologische waarden in voorliggend bestemmingsplan Polderdijk 15 wederom een dubbelbestemming 'Waarde -Archeologie 1' opgenomen.

Op deze wijze worden eventueel aanwezige archeologische waarde aldaar in voldoende mate beschermd. Als te zijner tijd een omgevingsvergunning wordt aangevraagd voor de woning dient er op dat moment archeologisch onderzoek te worden uitgevoerd.

# *Cultuurhistorie*

Over een klein gedeelte van het plangebied ligt een molenbiotoop. Het betreft de biotoop van de aan de Gatsedijk 4a aanwezige korenmolen De Hoop. De molenbiotoop is nodig om een vrije windvang en het zicht op de molen te garanderen. Dit betekent dat beperkingen worden gesteld aan de hoogte van bebouwing en beplanting binnen de molenbiotoop. De molenbiotoop heeft een omvang van 400 meter, gerekend vanuit het middelpunt van de molen. In de regels bij dit bestemmingsplan is bepaald waaraan nieuwe ontwikkelingen moeten voldoen voor wat betreft de maximale hoogte van nieuwe bebouwing en beplanting.

Feitelijk zal de molenbiotoop geen beperkingen opleveren voor de te realiseren woning. De nieuwe woning komt hoogstwaarschijnlijk buiten de molenbiotoop, en anders ligt het bouwplan op 400 m afstand van de molen. Op die afstand mag er op grond van de regels van de vrijwaringszone molenbiotoop tot een hoogte van (400/30 m) 12 m worden gebouwd. De woning zal minder hoog zijn.

# *Conclusie*

Dit betekent dat dit onderdeel de planvorming niet in de weg staat.

### **4.5 Waterhuishouding**

#### *Waterbeheerprogramma 2016-2021*

Vanaf 2016 is er een nieuw waterbeheer programma van kracht. Het programma bestaat uit een statisch en een dynamisch deel. Het statisch deel bevat de doelen die het waterschap wil bereiken, zowel op de lange termijn als voor de planperiode. Het dynamisch deel bevat de maatregelen die nodig zijn om de doelen uit het statisch deel te realiseren. Het plan bevat doelen en maatregelen voor de thema's Calamiteitenzorg, Water en Ruimte, Waterveiligheid, Voldoende Water, Schoon water en Waterketen. Voor het thema water en ruimte is de nadere uitwerking van de deltabeslissing ruimtelijke adaptatie de belangrijkste ontwikkeling.

Hierbij wordt uitgegaan van meerlaagse veiligheid: preventie (laag 1), ruimtelijke inrichting (laag 2) en crisisbeheersing (laag 3).

Voor Hollandse Delta ligt de nadruk op de eerste laag: een overstroming voorkomen door middel van (primaire) waterkeringen. Voor de tweede laag is als doel geformuleerd dat de ruimtelijke inrichting bijdraagt aan het beperken van de gevolgen van een overstroming.

Aangezien het plangebied binnen de beschermingszone van de Polderdijk ligt zal te zijner tijd voor het concrete bouwplan naast omgevingsvergunning om te bouwen ook een watervergunning worden aangevraagd.

Het bestemmingsplan voorziet in de bouw van een woning met een oppervlakte van circa 100 m2. Uit de Beleidsregel:BL-11 'Versnelde afvoer van nieuw verhard oppervlak' d.d. 09-04-2013 van het Waterschap blijkt dat 10 % van de toename van het verhard oppervlak moet worden gecompenseerd in open water. In de beleidsregel is verder verwoord dat in sommige gevallen de eis tot compensatie zwaar is ten opzichte van het te dienen waterstaatkundige doel. Om deze reden heeft het waterschap de verhardingstoename, van maximaal 500 m2 in stedelijk gebied, vrijgesteld van compensatieplicht. Indien er meer verharding toename plaatsvindt, moet volledig worden gecompenseerd. Er is hier sprake van stedelijk gebied met een vrijstelling van 500 m2. De toename van verharding blijft daar ruim beneden.

Conclusie is dat het plan voldoet aan de uitgangspunten van het Waterschap voor waterkwantiteit en waterkwaliteit. Ten aanzien van de waterveiligheid wordt te zijner tijd een watervergunning aangevraagd.

# **4.6 Milieuzonering**

Ter bepaling van de mogelijkheid om milieubelastende bestemmingen te realiseren in de nabijheid van milieugevoelige bestemmingen, zoals woningen, wordt gebruik gemaakt van de systematiek van milieuzonering. In de brochure 'Bedrijven en milieuzonering' van de Vereniging van Nederlandse Gemeenten is één en ander nader beschreven en uitgewerkt. In die brochure is ook een Staat van Bedrijfsactiviteiten opgenomen, waarbij per type bedrijf wordt aangegeven welke afstanden tussen milieugevoelige en milieubelastende bestemmingen moet worden aangehouden. Zo ontstaat een zone rond een perceel met een bedrijfsbestemming waar in principe geen milieugevoelige bestemmingen zijn toegestaan. Op deze wijze wordt geborgd dat er geen onaanvaardbare milieuoverlast voor milieugevoelige bestemmingen aan de orde zal zijn.

De planlocatie bevindt zich in het buitengebied van de gemeente Binnenmaas. Tegenover Polderdijk 15 zijn een tennisvereniging en een paardenvoorziening (rijbak en gebouw) aanwezig. De afstand van de te realiseren nieuwe woning tot de tennisbanen bedraagt ruim 60 m en tot de paardenrijkbak 40 m. De afstand van de nieuwe woning tot de grens van de in het bestemmingsplan 'Maasdam' opgenomen bestemming 'Sport' bedraagt 11 m.

Een tennisbaan met verlichting heeft een milieuzone van 50 m tot milieugevoelige objecten zoals woningen (categorie 3). Een paardenbak wordt niet expliciet genoemd in de VNG-brochure. In die brochure wordt wel een afstand aangehouden van 50 m voor maneges en voor het houden en fokken van paarden (beide ook categorie 3). De wijze van gebruik van de paardenvoorziening kan worden aangeduid als hobbymatig. Dit houdt verband met het feit dat het gebruik door een vereniging gebeurt met leden die bij wijze van hobby de paardensport beoefenen. In gevallen waarin sprake is van hobbymatig houden van paarden kan gemotiveerd worden afgeweken van deze norm. Er is sprake van een relatief beperkte intensiteit van gebruik van de voorziening én er zijn nu al woningen dichter dan 50 m aanwezig bij de paardenvoorziening, zonder dat er klachten zijn. Dit leidt er toe dat er aanleiding is om in dit geval te volstaan met een afstand van minimaal 30 meter tot gevoelige bebouwing.

Gemeten vanaf de grens van de bestemming 'Sport' is de afstand geringer. Tussen de grens van de bestemming 'Sport' en de feitelijke sportvoorzieningen ligt een brede groenstrook, waar geen sportactiviteiten worden uitgeoefend.

**Figuur 4.1 foto situatie tegenover plangebied**

Die groenstrook is eigendom van de gemeente en is niet verhuurd. De huidige indeling van het terrein en de aanwezige feitelijke situatie met een pad, bomen en een dijktalud maken, dat de kans dat de sportactiviteiten zich uitbreiden naar de Polderdijk en daarmee in de richting van het plangebied uiterst klein.

Om deze redenen is het gerechtvaardigd om af te wijken van de richtafstand, aangezien de afstand tussen de paardenvoorziening en de nieuwe woning groter is dan 30 m en tot de tennisbanen groter dan 50 m.

Er bestaan dan ook uit het oogpunt van milieuzonering geen belemmeringen voor de uitvoering van het plan.

### **4.7 Geluid**

De mate waarin het geluid, bijvoorbeeld veroorzaakt door het wegverkeer, het woonmilieu mag belasten, is geregeld in de Wet geluidhinder (Wgh). De kern van de wet is dat geluidsgevoelige bestemmingen, worden beschermd tegen geluidhinder uit de omgeving ten gevolge van wegverkeer, spoorweg en industrie.

#### *Railwegverkeerslawaai en industrielawaai*

De nieuwe woning is niet gelegen binnen een geluidszone van een spoorlijn of een bedrijfsterrein.

#### *Wegverkeerslawaai*

De meest voorkomende vorm van geluidhinder is degene die wordt veroorzaakt door het wegverkeer. Volgens de Wgh mag de geluidsbelasting op woningen in principe de voorkeursgrenswaarde van 48 dB niet overschrijden. De voorkeursgrenswaarden is de waarde die zonder meer kan worden toegestaan. Indien nieuwe geluidsgevoelige functies worden toegestaan, stelt de Wet geluidhinder de verplichting akoestisch onderzoek te verrichten naar de geluidsbelasting ten gevolge van alle wegen, met uitzondering van 30 km wegen, op een bepaalde afstand van de geluidsgevoelige functie(s).

De Polderdijk, alsmede andere wegen in de ten noorden aanwezige woonwijk, liggen alle binnen een zone met een max. 30km/uur regime. Er zijn derhalve uit oogpunt van Wgh geen geluidszones aanwezig.

Bij een nieuwe ontwikkeling dient op grond van de Wet ruimtelijke ordening (Wro), in het kader van een goede ruimtelijke ordening, het akoestische klimaat inzichtelijk te worden gemaakt en te worden beoordeeld indien er sprake is van geluidgevoelige bestemmingen ter plaatste van of nabij de ruimtelijke ontwikkeling. Om deze reden is akoestisch onderzoek ingesteld (Kraaij akoestisch advies, 1 september 2017, projectnr. VL.1744.M01).

Uit de rekenresultaten blijkt dat in het prognosejaar 2028 de geluidbelasting vanwege de Polderdijk op de gevels van de nieuwbouwwoning tussen Polderdijk 15 en 17 ten hoogste 48 dB bedraagt. Deze geluidbelasting wordt alleen berekend op de voorgevel van de woning, zowel bij de waarneemhoogte op de begane grond als op de 1e verdieping.

De berekende geluidbelastingen op de nieuwbouwwoning, op basis van bovengenoemde uitgangspunten, bedraagt ten hoogste 48 dB. Daarmee wordt overal aan de voorkeursgrenswaarde van 48 dB voldaan en is aanvullend onderzoek naar maatregelen om de geluidbelasting te reduceren dus niet noodzakelijk.

Uit oogpunt van het aspect 'geluid' is het plan realiseerbaar.

#### **4.8 Bodem**

Het plan ziet toe op een perceel grond met een thans nog een agrarische bestemming. De grond is feitelijk altijd in gebruik geweest als grasland dienend als erf bij een woning. Vanwege dit feitelijke gebruik als erf bij een woning kan er vanuit worden gegaan dat er geen vermoeden behoeft te zijn voor aanwezigheid van (ernstige) verontreiniging. Voor dit moment is dit een voldoende constatering.

Als omgevingsvergunning wordt gevraagd voor de bouw van de woning wordt een verkennend bodemonderzoek ingesteld.

#### **4.9 Geur.**

Het perceel bevindt zich niet binnen een geur- en/of stankcirkel, waardoor het aspect geur/stank geen belemmeringen oplevert voor de realisering van het bouwplan.

### **4.10 Luchtkwaliteit**

In hoofdstuk 5 van de Wet milieubeheer is de regelgeving met betrekking tot luchtkwaliteit vastgelegd. In artikel 5.16 is vastgelegd dat bestuursorganen bevoegdheden, zoals het vaststellen van een bestemmingsplan of het nemen van een projectbesluit, mogen uitoefenen wanneer sprake is van één van de volgende gevallen:

- a. Er is geen sprake is van een (dreigende) overschrijding van de grenswaarden.
- b. De concentratie van de desbetreffende stoffen in de buitenlucht verbetert of blijft ten minste gelijk.
- c. Het plan draagt 'niet in betekenende mate' bij aan de concentratie van de desbetreffende stoffen in de buitenlucht.
- d. De ontwikkeling is opgenomen in een vastgesteld programma, zoals het Nationaal Samenwerkingsprogramma Luchtkwaliteit (NSL).

Een nadere uitwerking van de regelgeving met betrekking tot het begrip 'niet in betekende mate' is vastgelegd in het 'Besluit niet in betekende mate bijdragen (luchtkwaliteitseisen)' en de 'Regeling niet in betekenende mate bijdragen (luchtkwaliteitseisen)'.

Voor ontwikkelingen die 'niet in betekenende mate' bijdragen aan de luchtverontreiniging hoeft niet te worden getoetst aan de grenswaarden. De bouw van een woning draagt 'niet in betekenende mate' bij aan de verbetering of verslechtering van de luchtkwaliteit. Verdere toetsing en/of aanvullend onderzoek kan achterwege blijven.

In het kader van een goede ruimtelijke ordening zijn de jaargemiddelde concentraties NO2 en PM10 in de omgeving van het plangebied inzichtelijk gemaakt. Deze concentraties zijn afkomstig uit de NSLmonitoringstool.

In deze tool is de Polderdijk niet opgenomen. De concentraties van de blootstellingsberekeningen van Monitoringsronde 2015 zijn wel te vinden op de Atlas voor de Leefomgeving. Uit deze Atlas blijkt dat, nabij het plangebied, de jaargemiddelde concentraties NO2, PM10 en PM2,5 respectievelijk maximaal 20,2 µg/m3, 17,9 µg/m3 en 10,7 µg/m3 bedraagt. De jaargemiddelde grenswaarde voor de beide stoffen van 40 µg/m3 wordt niet overschrijden.

De conclusie is dat vanuit het aspect luchtkwaliteit er geen belemmering bestaat voor de geplande ontwikkeling.

# **4.11 Externe veiligheid**

Op 27 oktober 2004 is het Besluit externe veiligheid inrichtingen milieubeheer (BEVI) van kracht geworden. In overeenstemming met artikel 5 van dit BEVI dient bij een besluit in het kader van de Wet ruimtelijke ordening (Wro) onderzocht te worden in hoeverre er sprake is van aanwezigheid van risicovolle inrichtingen in de nabijheid van de locatie waarop het Wro besluit betrekking heeft. Tevens dienen de risicocontour voor het plaatsgebonden risico (PR 10-6 contour) en het groepsrisico (GR) met de eventuele toename hiervan berekend te worden. Het GR dient in de toelichting op het besluit te worden verantwoord. Daarnaast is het Besluit externe veiligheid buisleidingen van belang. Dat besluit (Bevb) regelt de taken en verantwoordelijkheden van de leidingexploitant en de gemeenten. Het besluit (en bijbehorende regeling) zijn op 1 januari 2011 in werking getreden.

Uit de risicokaart Nederland blijkt dat er geen risicovolle inrichtingen of leidingen aanwezig zijn nabij het perceel Polderdijk 15.

**Figuur 4.2: tekening met risicocontouren omgeving**

Het plangebied ligt in de regionale waterkering. In paragraaf 4.3 is dit al genoemd. Voor deze waterkering is een dubbelbestemming 'Waterstaat – Waterkering' opgenomen. Er zijn van uit het oogpunt van externe veiligheid geen belemmeringen voor de beoogde planrealisatie, het bestemmingsplan kan als aanvaardbaar worden bestempeld.

# **4.12 Kabels en leidingen**

Binnen het plangebied liggen diverse kabels en leidingen, zoals elektriciteit, telefoon en kabeltelevisie. Er zijn geen kabels of leidingen aanwezig die een specifieke bescherming hebben in het bestemmingsplan, het gaat om 'gewone' leidingen waar bij de uitvoering van een eventueel bouwplan rekening mee wordt gehouden.

# **4.13 Besluit milieueffectrapportage**

In mei van 2017 is een wijziging van het Besluit milieueffectrapportage (Besluit m.e.r.) en de Wet milieubeheer in werking getreden. Deze wijziging is een gevolg van een herziening van de Europese m.e.r.-richtlijn. Het bouwen van een woning is een activiteit die valt onder categorie D11.2 van het Besluit m.e.r., zij het dat de drempels niet worden overschreden.

Het opstellen van een milieueffectrapport is voor deze beperkte ontwikkeling niet nodig, aangezien in de toelichting van dit bestemmingsplan de milieueffecten al in voldoende mate beschreven zijn.

# **5. Juridische toetsing.**

# **5.1 Juridische planopzet.**

Op grond van de Wet ruimtelijke ordening (Wro) en het Besluit ruimtelijke ordening (Bro) is het verplicht bestemmingsplannen geheel digitaal op te stellen en vast te stellen.

Het bestemmingsplan is opgesteld aan de hand van de Standaard Vergelijkbare Bestemmingsplannen 2012 (SVBP 2012).

De regels zijn qua opzet en inhoud, uiteraard voor zover relevant, gelijk aan de regels zoals opgenomen in het bestemmingsplan Maasdam.

# **5.2 Bestemmingswijzer.**

- 5.2.1 Inleidende bepalingen.
De artikelen 1 en 2 bevatten de algemene regels zoals de begripsbepalingen en de wijze van meten.

5.2.2. Bestemmingsregels (hoofdstuk 2)

Op het perceel Polderdijk 15 wordt de bestemming 'Wonen ' gelegd, met daarbij een bouwvlak waarin één woning mag worden gebouwd. In de regels bij die bestemming worden de bouwregels en de gebruiksmogelijkheden geregeld. Voor het onbebouwde deel van het perceel wordt de bestemming 'Tuin' opgenomen.

Daarnaast zijn op het perceel de dubbelbestemming 'Waarde-Archeologie 1' ter bescherming van de aanwezige archeologische waarden, en de dubbelbestemming 'Waterstaat – Waterkering' ter bescherming van de dijk als waterkering van toepassing.

5.2.3 Algemene bepalingen.

De Anti-dubbeltelregel en de overgangsregels zijn overgenomen uit het Bro. Daarnaast is een artikel opgenomen voor de titel van het plan, voor toegelaten overschrijdingen, algemene afwijkingsbepalingen en aanvullende werking van de bouwverordening. In de aanduidingsregels zijn regels opgenomen ter bescherming van de aanwezige molenbitoop.

# **5.3 Plantoetsing en handhaving**.

De gemeente Binnenmaas is belast met het toezicht op de uitvoering van de bestemmingsplannen.

# **6. Uitvoering.**

### **6.1 Economische uitvoerbaarheid.**

Het plan omvat het creëren van een bouwmogelijkheid voor één nieuwe woning op het perceel Polderdijk 15 te Maasdam. Het perceel is in eigendom bij de initiatiefnemers. Er zijn geen gemeentelijke kosten met dit plan gemoeid. De financiële dekking voor het plan is hiermee geregeld en de economische uitvoerbaarheid gewaarborgd.

Het verhaal van gemeentelijke kosten geschiedt via legesheffing.

# **6.2 Planschade.**

Tussen de gemeente en de eigenaar wordt ter afdekking van eventuele planschadeclaims een planschadeovereenkomst ex artikel 6.4a Wro afgesloten.

# 7. **Overleg ex artikel 3.1.1. Bro/zienswijzen**

# **7.1 Vooroverleg**

Het bestemmingsplan is toegezonden aan diverse vooroverlegpartners. Er zijn geen reacties ontvangen die aanleiding gaven om het bestemmingsplan aan te passen.

# **7.2 Zienswijzen**

Het ontwerpbestemmingsplan heeft ingevolge artikel 3.8 van de Wet ruimtelijke ordening met ingang van 3 september 2018 gedurende zes weken ter inzage gelegen, waarbij de gelegenheid is geboden tot het indienen van zienswijzen. Tijdens deze termijn zijn geen zienswijzen ingediend.