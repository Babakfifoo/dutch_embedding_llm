# **Gemeente Woerden**

# **Uitwerkingsplan "Kamerik Noord-Oost 2 – Knotwilgenlaan Zuid-Oost"**

Vastgesteld

# **INHOUD:**

- TOELICHTING
- REGELS
- VERBEELDING

Werknummer: 619.152.90 Datum: 7 april 2020

**KuiperCompagnons B.V. Rotterdam**

**TOELICHTING**

| 1   | Inleiding 1                  |  |
|-----|------------------------------|--|
| 1.1 | Aanleiding en doel 1         |  |
| 1.2 | Plangebied 1                 |  |
| 1.3 | Vigerend bestemmingsplan 2   |  |
| 1.4 | Leeswijzer 3                 |  |
|     |                              |  |
| 2   | Planbeschrijving5            |  |
| 2.1 | Inleiding5                   |  |
| 2.2 | Bestaande situatie5          |  |
| 2.3 | Ontwikkelingen 5             |  |
| 2.4 | Planmethodiek8               |  |
| 3   | Ruimtelijk kader11           |  |
| 3.1 | Rijksbeleid12                |  |
| 3.2 | Provinciaal beleid 12        |  |
| 3.3 | Gemeentelijk beleid 14       |  |
|     |                              |  |
| 4   | Mobiliteit 16                |  |
| 4.1 | Kader 16                     |  |
| 4.2 | Onderzoek17                  |  |
| 4.3 | Conclusie 18                 |  |
| 5   | Cultuurhistorische waarden20 |  |
| 5.1 | Archeologie 20               |  |
| 5.2 | Monumenten 22                |  |
|     |                              |  |
| 6   | Milieu24                     |  |
| 6.1 | Algemeen24                   |  |
| 6.2 | M.e.r-beoordeling 24         |  |
| 6.3 | Geluid24                     |  |
| 6.4 | Luchtkwaliteit25             |  |
| 6.5 | Externe veiligheid 27        |  |
| 6.6 | Kabels en leidingen 30       |  |
| 6.7 | Bodemkwaliteit 30            |  |
| 6.8 | Milieuzonering 31            |  |
| 7   | Water32                      |  |
| 7.1 | Kader 32                     |  |
| 7.2 | Onderzoek34                  |  |
| 7.3 | Conclusie 36                 |  |
|     |                              |  |
| 8   | Ecologie 38                  |  |
| 8.1 | Kader 38                     |  |
| 8.2 | Onderzoek39                  |  |
| 8.3 | Conclusie 39                 |  |

| 9   | Duurzaamheid40                          |  |
|-----|-----------------------------------------|--|
|     | 9.1 Kader 40                            |  |
|     | 9.2 Woerdense situatie40                |  |
| 9.3 | Onderzoek en conclusie 41               |  |
| 10  | Uitvoerbaarheid 41                      |  |
|     | 10.1 Economische uitvoerbaarheid42      |  |
|     | 10.2 Maatschappelijke uitvoerbaarheid42 |  |
|     | 10.3 Handhavingsaspecten 42             |  |
| 11  | Overleg en inspraak 44                  |  |
|     | 11.1 Voorbereidingsfase44               |  |
|     | 11.2 Ontwerpfase44                      |  |
|     | 11.3 Vaststellingsfase 44               |  |

| Bijlage 1: | Quickscan flora en fauna, Natuur-Wetenschappelijk Centrum (NWC), november 2019     |
|------------|------------------------------------------------------------------------------------|
| Bijlage 2: | Stikstofdepositie-onderzoek, KuiperCompagnons, 2 januari 2020                      |
| Bijlage 3: | Notitie CPO De Wilgenhof Kamerik, van den Hout & Kolen architecten, 8 januari 2020 |
| Bijlage 4: | Staat van Wijzigingen, gemeente Woerden, april 2020                                |

# **1 Inleiding**

# **1.1 Aanleiding en doel**

Het bestemmingsplan "Kamerik Noord-Oost 2", vastgesteld op 29 april 2010, kent ter plaatse van de braakliggende gronden ten zuiden van de Knotwilgenlaan een uit te werken woonbestemming. De gemeente Woerden wenst nu toepassing te geven aan deze uitwerkingsverplichting. De wens is om tien levensloopbestendige woningen met als voornaamste doelgroep (maar niet uitsluitend) senioren te realiseren in collectief particulier opdrachtgeverschap (CPO). Ten noordoosten hiervan worden twee kavels in particulier opdrachtgeverschap uitgegeven. Hiervoor zijn stedenbouwkundige randvoorwaarden opgesteld. Met het voorliggend uitwerkingsplan wordt de gewenste ontwikkeling van de woningen juridisch-planologisch mogelijk gemaakt.

# **1.2 Plangebied**

Het voorliggende plangebied is gelegen in de bebouwde kom van het dorp Kamerik en wordt globaal begrensd door:

- De Knotwilglaan aan de noord- en oostzijde;
- Een speelplaats met daarachter Careyn Het Waterschapshuis aan de westzijde;
- Een watergang met daarachter de Beukenlaan aan de zuidzijde.

Afbeeldingen 1.1 en 1.2 geven de globale ligging en begrenzing van het plangebied weer.

|    | Kamerik |  |  |
|----|---------|--|--|
|    |         |  |  |
|    |         |  |  |
|    |         |  |  |
|    |         |  |  |
|    |         |  |  |
|    |         |  |  |
|    |         |  |  |
|    |         |  |  |
|    |         |  |  |
| 17 |         |  |  |
|    |         |  |  |
|    |         |  |  |
|    |         |  |  |

*Afbeelding 1.1: uitgezoomde ligging en begrenzing plangebied (de planlocatie is zwart omkaderd) (bron: Google Maps).*

*Afbeelding 1.2: ingezoomde ligging en begrenzing plangebied (de planlocatie is zwart omkaderd) (bron: Google Maps).*

# **1.3 Vigerend bestemmingsplan**

In het plangebied vigeert het bestemmingsplan 'Kamerik Noord-Oost 2' dat op 29 april 2010 door de gemeenteraad van Woerden is vastgesteld. Ter plaatse geldt de bestemming 'Wonen – Uit te werken' (zie afbeelding 1.3). Aan deze bestemming wordt middels dit uitwerkingsplan invulling gegeven.

*Afbeelding 1.3: uitsnede vigerend bestemmingsplan 'Kamerik Noord-Oost 2' (plangebied is zwart omkaderd) (bron: ruimtelijke plannen).*

# **1.4 Leeswijzer**

In hoofdstuk 2 wordt een beschrijving van de beoogde ontwikkeling gegeven en wordt ingegaan op de bestaande situatie. Ook wordt de wijze van bestemmen nader toegelicht. Vervolgens wordt de beoogde ontwikkeling in hoofdstuk 3 getoetst aan het beleid van het Rijk, provincie en de gemeente. In de hoofdstukken 4 en 5 wordt ingegaan op de aspecten 'Mobiliteit', 'Cultuurhistorische waarden'. In hoofdstuk 6 wordt ingegaan op diverse sectorale milieuaspecten. Hoofdstuk 7, 8 en 9 gaan in op de aspecten 'Water', 'Ecologie' en 'Duurzaamheid'. Tot slot wordt in hoofdstuk 10 ingegaan op de maatschappelijke en economische uitvoerbaarheid van het plan. In hoofdstuk 11 wordt de procedure beschreven.

# **2 Planbeschrijving**

# **2.1 Inleiding**

In dit hoofdstuk wordt ingegaan op het plangebied zodat een duidelijk beeld van het totale gebied ontstaat. Bij de beschrijving van de bestaande situatie komen de ruimtelijke en functionele aspecten van het gebied aan bod. Vervolgens komen de uitgangspunten van het uitwerkingsplan aan de orde waarbij ingegaan wordt op de planologische afwegingen die zijn gemaakt bij het opstellen van het uitwerkingsplan. Ten slotte wordt methodiek van het uitwerkingsplan besproken.

# **2.2 Bestaande situatie**

Het plangebied ligt in de huidige situatie braak, zie afbeelding 2.1. Voorheen was dit een agrarisch gebied. De omgeving wordt momenteel getransformeerd naar een woonbestemming.

*Afbeelding 2.1: huidige situatie plangebied, zicht vanaf de Beukenlaan.*

# **2.3 Ontwikkelingen**

Binnen het plangebied worden tien levensloopbestendige woningen gebouwd en ten noordoosten hiervan worden twee kavels in particulier opdrachtgeverschap uitgegeven. De woonbebouwing van De Wilgenhof dient in een dorpse sfeer, passend bij Kamerik, te worden uitgevoerd, kleinschalig met een individuele herkenbaarheid. De architectuur mag eigentijds zijn, waarbij het materiaal- en kleurgebruik ingetogen en terughoudend is, behorend bij een traditionele bouwmethodiek. Gebakken rood(bruine) handvorm bakstenen, natuursteen, hout, bepalen het gevelbeeld. De daken zijn voorzien van een keramische of metalen dakbedekking in een ambachtelijke uitvoering, verwijzend naar de agrarische bebouwing (schuren en stallen) in de omgeving.

Door van den Hout & Kolen architecten is in de notitie 'CPO De Wilgenhof Kamerik' een toelichting op het dorpse karakter en de beeldkwaliteitsparagraaf gegeven voor de tien CPO woningen. Deze notitie is opgenomen als bijlage 3. Door de gemeente Woerden is een Ontwerpwijzer opgesteld waarin de belangrijkste regels voor de toekomstige woonbebouwing zijn opgenomen. Deze notitie beschrijft op welke wijze de gestelde voorwaarden binnen het ontwerp voor CPO De Wilgenhof zijn geïnterpreteerd danwel opgenomen. Naast het algemene ontwerp wordt de buitenruimte en de beeldkwaliteit beschreven.

#### *Levensloopbestendige woningen*

De tien levensloopbestendige woningen worden onderverdeeld in een bouwvolume van zes woningen en één vrijstaande bungalow aan de waterzijde en een bouwvolume van drie woningen aan de Knotwilgenlaan/ speelweide (zie afbeelding 2.2). De zes aaneengesloten woningen worden langs het water gesitueerd. De tuinen hiervan grenzen aan het water.

*Afbeelding 2.2: Verkaveling toekomstige levensloopbestendige woningen*

*Afbeelding 2.3: impressiebeeld toekomstige levensloopbestendige woningen*

### *Kavels in particulier opdrachtgeverschap*

Direct ten noordoosten van de tien levensloopbestendige woningen worden twee kavels in particulier opdrachtgeverschap uitgegeven. Op elke kavel mag één woning gebouwd worden.

*Afbeelding 2.3: Kavels in particulier opdrachtgeverschap*

Voor de verkoop van de twee kavels is het "Beeldkwaliteitskader particuliere kavels Kamerik" opgesteld. In dit beeldkwaliteitskader worden de stedenbouwkundige randvoorwaarden en beeldkwaliteitseisen toegelicht, die zijn vastgesteld om het gewenste dorpse karakter te realiseren en tegelijkertijd de particuliere opdrachtgevers voldoende ruimte te geven om hun woonwensen te realiseren.

Voor de beeldkwaliteit van de uitbreiding van Kamerik wordt inspiratie gehaald uit de lokale karakteristieken. De kenmerkende beeldaspecten van de lintbebouwing in Kamerik zijn vertaald naar een aantal beeldkwaliteitsregels, waarmee het mogelijk moet zijn een eigentijdse woning te bouwen, die past in en bijdraagt aan het dorpse karakter van Kamerik.

De voornaamste beeldkwaliteitsregels zijn:

- Markante kappen met een maximale goothoogte van 4,5 meter. Een kap met een plat gedeelte is voor het hoofdgebouw niet toegestaan.
- Representatieve voorgevels.
- Extra zorg voor de vormgeving van de zijgevels die gericht zijn op het openbaar gebied.
- Pandsgewijs en uniek, ontworpen door een architect.
- Het materiaal- en kleurgebruik is samenhangend en terughoudend.
- De dakkapel is in de architectuur van de woning opgenomen/geïntegreerd.
- Een waardige entree.
- Een waardige afscheiding op de grens tussen voortuin en straat.
- Op de achtererfgrens aan de waterkant moet de beschoeiing in stand gehouden worden. Alleen binnen de beschoeiing (op eigen terrein) mag een verlaagde vlonder of terras aan het water gemaakt worden.

*Afbeelding 2.4 woningen Knotwilgenlaan*

# **2.4 Planmethodiek**

De planmethodiek is afgestemd op de Standaard Vergelijkbare Bestemmingsplannen van de DURPstandaarden 2012. Daarbij is de indelingsopzet van de aangegeven hoofdgroepen van bestemmingen gehanteerd.

#### *Verbeelding*

De analoge verbeelding is getekend op schaal 1:1000. Op de verbeelding wordt met lijnen, coderingen en arceringen aan gronden een bepaalde bestemming toegekend. Binnen een bestemmingsvlak zijn op de verbeelding met aanduidingen nadere regels aangegeven. De verbeelding is volgens IMRO 2012 (Informatiemodel Ruimtelijke Ordening 2012) getekend. Dit is een eenduidige en technische methode voor het tekenen van kaarten. Hiermee kan ruimtelijke informatie eenvoudig digitaal uitgewisseld worden met andere overheden en samenwerkingspartners. Tevens maakt deze methode het mogelijk om het plan via internet te raadplegen.

#### *Regels*

De regels bevatten het juridisch instrumentarium voor het regelen van het gebruik van de gronden, bepalingen omtrent de toegelaten bebouwing en regelingen betreffende het gebruik van aanwezige en/of op te richten bouwwerken.

#### Hoofdstuk 1 Inleidende regels

In dit hoofdstuk zijn de begrippen verklaard die gebruikt worden in hoofdstuk 2 en 3. Een en ander voorkomt dat er bij de uitvoering van het plan onduidelijkheden ontstaan over de uitleg van bepaalde regelingen. Daarnaast is het artikel 'wijze van meten' opgenomen waarin bepaald is hoe de voorgeschreven maatvoering in het plan gemeten moet worden.

#### Hoofdstuk 2 Bestemmingsregels

In dit hoofdstuk zijn de in het plan voorkomende bestemmingen geregeld. Voor dit bestemmingsplan gelden de bestemmingen 'Groen', 'Tuin – Landschapswaarden', 'Verkeer', 'Wonen - 1' en 'Wonen - 2'. Hieronder volgt een beschrijving over de opgenomen bestemmingen

#### *Groen*

De gronden met de bestemming 'Groen' zijn opgenomen voor groenvoorzieningen binnen het plangebied.

#### *Tuin - Landschapswaarden*

Binnen de bestemming 'Tuin - Landschapswaarden' zijn op de aangrenzende gronden van gelegen hoofdgebouwen tuinen toegestaan. Tevens zijn op- en inritten mogelijk.

Deze gronden dienen niet te worden beschouwd als erf in de zin van artikel 1 van Bijlage II behorende bij het Besluit omgevingsrecht, zoals dat artikel luidt op het moment van de datum van inwerkingtreding van dit plan. Hierdoor kan ter plaatse van de bestemming 'Tuin' niet vergunningsvrij gebouwd worden.

#### *Verkeer*

De gronden met de bestemming 'Verkeer' zijn bedoeld voor wegverkeer om de toekomstige woningen te ontsluiten in de richting van de Knotwilgenlaan. Voor het parkeerterrein is een aanduiding opgenomen.

#### *Wonen - 1*

Binnen deze bestemming zijn de levensloopbestendige woningen met als voornaamste doelgroep (maar niet uitsluitend) senioren toegestaan. Het bouwen van hoofdgebouwen is enkel toegestaan binnen het opgenomen bouwvlak. De levensloopbestendige woningen zijn gedetailleerd bestemd. Daarnaast zijn nog een aantal specifieke bouwregels opgenomen die van toepassing zijn voor de levensloopbestendige woningen.

Naast woningen zijn binnen deze bestemming ook tuinen en erven, aan huis gebonden beroepen, ontsluitingsverharding en bijbehorende voorzieningen zoals groen, water, nutsvoorzieningen en parkeren toegestaan.

#### *Wonen - 2*

Binnen deze bestemming zijn woningen in particulier opdrachtgeverschap toegestaan. Het bouwen van hoofdgebouwen is enkel toegestaan binnen het opgenomen bouwvlak. Voor de woningen op elke kavel is een ruim bouwvlak opgenomen, omdat op dit moment nog niet geheel duidelijk is hoe het gebouw binnen de stedenbouwkundige randvoorwaarden ontworpen zal worden. Daarnaast zijn nog een aantal specifieke bouwregels opgenomen die van toepassing zijn voor de woningen. Zo mag elk bouwvlak voor maximaal 100 m2 bebouwd worden.

Naast woningen zijn binnen deze bestemming ook tuinen en erven, aan huis gebonden beroepen, ontsluitingsverharding en bijbehorende voorzieningen zoals groen, water, nutsvoorzieningen en parkeren toegestaan.

#### Hoofdstuk 3 Algemene regels

Dit hoofdstuk bevat regels welke op de bestemmingen van hoofdstuk 2 van toepassing zijn.

#### *Anti-dubbeltelregel*

In deze bepaling is vastgelegd dat grond die in aanmerking moest worden genomen bij het verlenen van een omgevingsvergunning, waarvan de uitvoering heeft plaatsgevonden of alsnog kan plaatsvinden, bij de beoordeling van een andere aanvraag om omgevingsvergunning niet opnieuw in beschouwing mag worden genomen.

#### *Algemene bouwregels*

In dit artikel is een aantal aanvullende bouwregels opgenomen die voor alle bestemmingen kunnen gelden. Zoals regels omtrent ondergronds bouwen en de bouwmogelijkheden voor ondergeschikte bouwdelen zoals balkons en galerijen.

Tevens is een voorwaardelijke verplichting ten aanzien van parkeren opgenomen. Indien op grond van de in het voorliggende plan opgenomen bestemmingen wordt gebouwd dan wel het gebruik wordt gewijzigd, dient voorzien te worden in voldoende parkeergelegenheid. Daarbij wordt gebruik gemaakt van de 'Nota parkeernormen' van de gemeente Woerden die op 2 september 2014 in werking is getreden. Indien de parkeernota in de toekomst herzien wordt, dient getoetst te worden aan de rechtsopvolger van de voorgenoemde nota. Voor de functies die niet zijn benoemd in het vigerende gemeentelijke parkeerbeleid, worden de meest recente parkeerkencijfers van het CROW toegepast.

#### *Algemene gebruiksregels*

In de algemene gebruiksregels is een algemeen verbod op strijdig gebruik opgenomen, en wordt een aantal voorbeelden genoemd wat in ieder geval als strijdig gebruik wordt beschouwd.

### *Algemene afwijkingsregels*

Dit artikel is een aanvulling op de afwijkingsregels uit de bestemmingen waarin nog een aantal algemene afwijkingen is opgenomen. Het betreft hier een standaardregeling die het mogelijk maakt om bij de uitvoering van bouwplannen beperkte afwijkingen van het plan mogelijk te maken.

#### *Algemene wijzigingsregels*

In dit artikel zijn een aantal algemene wijzigingsregels opgenomen. Zo is er een standaardregeling opgenomen die het mogelijk maakt om bij de uitvoering van bouwplannen beperkte afwijkingen van het plan mogelijk te maken die niet met een afwijking geregeld kunnen worden.

#### Hoofdstuk 4 Overgangs- en slotregels

In het overgangsrecht is een regeling opgenomen voor bebouwing en gebruik dat al bestond bij het opstellen van het plan, maar dat strijdig is met de opgenomen regeling. Onder bepaalde voorwaarden mag deze strijdige bebouwing en/of strijdig gebruik worden voortgezet of gewijzigd.

In de slotregel is de officiële naam van het plan bepaald. Onder deze naam kan het bestemmingsplan worden aangehaald.

# **3 Ruimtelijk kader**

# **3.1 Rijksbeleid**

# *Structuurvisie Infrastructuur en Ruimte*

Het Rijk heeft haar ruimtelijk beleid vastgelegd in de Structuurvisie Infrastructuur en Ruimte (SVIR) en het Besluit algemene regels ruimtelijke ordening (Barro). De leidende gedachte van het Rijksbeleid is ruimte maken voor groei en beweging, waarbij het Rijk zich vooral concentreert op decentralisatie. De verantwoordelijkheid wordt verplaatst van Rijksniveau naar provinciaal en gemeentelijk niveau. In het rijksbeleid (SVIR en Barro) worden dan ook geen specifieke uitspraken gedaan met betrekking tot het voorliggende plangebied.

# **3.2 Provinciaal beleid**

# *Provinciale Ruimtelijke Structuurvisie 2013-2028*

Het provinciaal beleid is vastgelegd in de Provinciale Ruimtelijke Structuurvisie 2013-2028 en bijbehorende Verordening Ruimte 2013. Hierin is de strategie van Utrecht 2040 in ruimtelijke zin uitgewerkt. Op 5 februari 2013 hebben Provinciale Staten de structuurvisie en verordening vastgesteld. Nadien zijn in maart 2014 en november 2014 respectievelijk de 1e en 2e partiële herziening vastgesteld. De PRS en PRV zijn in 2013 vastgesteld door Provinciale staten (PS) en worden elke vier jaar opnieuw bekeken en eventueel aangepast. De eerste herijking is in juni 2015 begonnen en op 12 december 2016 vastgesteld.

De Provinciale Ruimtelijke Structuurvisie beoogt een aantrekkelijke provincie te creëren om in te wonen, werken en recreëren. De met vele regiopartijen opgestelde Strategie Utrecht 2040 vormt daarvoor het uitgangspunt. De doelen uit Strategie Utrecht 2040 vragen om een integrale aanpak die resulteert in drie pijlers:

- een duurzame leefomgeving;
- vitale dorpen en steden;
- landelijk gebied met kwaliteit.

De pijler 'vitale dorpen en steden' is van belang voor voorliggend plangebied en wordt hier nader toegelicht.

### Vitale dorpen en steden

Voor een aantrekkelijke provincie zijn vitale steden en dorpen belangrijk. Functiemenging draagt bij aan de vitaliteit van het stedelijk gebied. Een groot accent bij verstedelijking ligt op de binnenstedelijke opgaven. Binnenstedelijke ontwikkeling is mogelijk zonder de leefbaarheid en de sociale kwaliteit van de leefomgeving aan te tasten. Kwaliteit bij binnenstedelijke ontwikkelingen is van belang, echter, wat die kwaliteit moet zijn is locatie-afhankelijk. Belangrijke vraag daarbij is in hoeverre de omgeving (fysiek, sociaal, economisch) aansluit bij de vraag van de bewoners en gebruikers nu en in de toekomst. Dit betekent rekening houden met demografische ontwikkelingen als vergrijzing, ontgroening en (lokale) krimp. In de kleinere kernen verdient de leefbaarheid bijzondere aandacht.

De voorgenomen ontwikkeling is voorzien in op een binnenstedelijke locatie en betekent een kwaliteitsimpuls ter plaatse.

# *Provinciale Ruimtelijke Verordening - herijking 2016*

Op 4 februari 2013 hebben Provinciale Staten van Utrecht de Provinciale Ruimtelijke Verordening 2013 vastgesteld. De herijking van de verordening is op 12 december 2016 vastgesteld. Het doel van de verordening is provinciale belangen op het gebied van de ruimtelijke ordening te laten doorwerken naar het gemeentelijk niveau. Dat betekent dat de gewenste ontwikkelingen in een gebied of regio op deze manier worden veiliggesteld. De basis van de verordening is de Provinciale Ruimtelijke Structuurvisie 2013-2028.

# Overstroombaar gebied

Op basis van de verordening is het plangebied aangewezen als overstroombaar gebied, zie afbeelding 3.1. Grote delen van de provincie Utrecht liggen in overstroombare gebieden van Nederrijn, Lek en het Eemmeer. Het is belangrijk dat kwetsbare en vitale objecten en grootschalige woonwijken en bedrijventerreinen bestand zijn tegen overstromingen. Voor buitendijkse gebieden geldt dit ook voor kleinschalige woonwijken en bedrijventerreinen. Door een goed bedachte locatiekeuze en inrichting kunnen gevolgen van een overstroming aanzienlijk beperkt worden. In dit kader is de 'Handreiking Overstromingsrobuust Inrichten' opgesteld. Het stedenbouwkundig ontwerp houdt rekening met de richtlijnen zoals gesteld in de handreiking om zodoende wonen in gebieden met overstromingsrisico's veiliger te maken.

*Afbeelding 3.1: plangebied gelegen in overstroombaar gebied (bron: PRV).*

### *Ladder voor duurzame verstedelijking*

Op 1 juli 2017 is de Nieuwe Ladder voor Duurzame Verstedelijking in werking getreden (artikel 3.1.6 lid twee en drie Bro). De Laddertoets geldt alleen voor plannen die een nieuwe stedelijke ontwikkeling mogelijk maken. Onder een nieuwe stedelijke ontwikkeling wordt verstaan: 'ruimtelijke ontwikkeling van een bedrijventerrein of zeehaventerrein, of van kantoren, detailhandel, woningbouwlocaties of andere stedelijke voorzieningen'. Voor de realisatie van de woningen is een laddertoets benodigd.

Het plangebied is op basis van de Provinciaal Ruimtelijke Verordening aangewezen als stedelijk gebied (zie afbeelding 3.2). De provincie hanteert de zogenaamde 'duurzame verstedelijkingsladder'. Dit houdt in dat, als de regionale behoefte aan de voorgenomen verstedelijking is aangetoond, bij voorkeur de volgende volgorde wordt gehanteerd. Eerst wordt gekeken naar de mogelijkheden voor herstructurering

of transformatie binnen het bestaand stedelijk gebied. Voorts naar locaties die passend ontsloten zijn of als zodanig worden ontwikkeld, gebruikmakend van verschillende middelen van vervoer.

*Afbeelding 3.2: plangebied gelegen in het stedelijk gebied (bron: PRV).*

De ontwikkeling van woningen in het plangebied voorziet in een deel van de lokale behoefte van 285 woningen tot 2030 in Kamerik (Ruimtelijke Structuurvisie Woerden). De voorgenomen ontwikkeling sluit aan bij de ambitie van de gemeente zoals benoemd in de woonvisie. De woningen zijn geschikt voor doelgroepen waarop binnen de woonvisie de focus op wordt gelegd; senioren. De voorgenomen ontwikkeling voorziet hiermee in zowel de kwantitatieve als in de kwalitatieve behoefte. Daarnaast maakt het vigerend bestemmingsplan hier al woningen mogelijk. Dit uitwerkingsplan geeft hier invulling aan.

Gelet op het bovenstaande wordt de voorliggende ontwikkeling passend geacht binnen de kaders van de Provinciale Ruimtelijke Verordening (herijking 2016).

# **3.3 Gemeentelijk beleid**

# *Ruimtelijke Structuurvisie Woerden*

De raad heeft op 2 juli 2009 een Structuurvisie voor de gehele gemeente vastgesteld. Het doel van de structuurvisie is het bieden van een ruimtelijk ontwikkelings- en toetsingskader voor de gemeente Woerden voor de periode tot 2030. In het algemeen zijn de volgende opgaven voor de toekomst geformuleerd:

- maximaal profiteren van ligging in het Groene Hart;
- versterken van de identiteit van de afzonderlijke kernen;
- onderscheid tussen open veenweidegebied en mozaïeklandschap van oeverwallen Oude Rijn in tact houden / versterken;
- verantwoordelijkheid nemen in de regio: onderzoeken van mogelijkheden om te voorzien in regionale behoefte naar woon- en werklocaties, met respect voor cultuurhistorische waarden in het gebied;
- zuinig / zorgvuldig omgaan met ruimte;
- verbeteren van de bereikbaarheid, zowel van buiten af als binnen de kernen, nieuwe locaties voor wonen en werken bezien in relatie tot het bereikbaarheidsvraagstuk.

De twee bestaande landschappen, het veenweidegebied en de oeverwal, vormen al eeuwenlang de sturende kracht achter ruimtelijke ontwikkelingen in dit gebied. Door ook voor de toekomst de (cultuur)historie als vertrekpunt te nemen, ontstaat een vanzelfsprekende koers die een logisch vervolg is op het verleden. De rijke cultuurhistorie van Woerden vormt een belangrijke inspiratiebron bij toekomstige ontwikkelingen. Hierbij past naast het ruimte bieden aan verstedelijking ook het constant versterken van groen- en blauwstructuren, zodat robuuste verbindingen ontstaan, die de landschappelijke structuur versterken. Het versterken van de verschillen tussen het veenweidegebied en de oeverwalzone maakt deel uit van deze ambitie.

Het voorliggende plangebied is gelegen in de kern Kamerik. De ontwikkelingen in Kamerik zullen de komende jaren met name gericht zijn op de eigen bevolking van de kernen. Tot 2030 is de lokale behoefte 285 woningen in Kamerik. In deze behoefte zal worden voorzien in een aantal fasen in de noordoosthoek, aansluitend op de meest recente uitbreidingen van het dorp. Het gaat om ontwikkelingen in een lage en dorpse dichtheid van circa 20 woningen per hectare. Bij deze ontwikkelingen dient rekening gehouden te worden met een wateropgave en wateraangepast bouwen.

Het voorliggende uitwerkingsplan voorziet in de ontwikkeling van tien woningen en het vrijgeven van twee particuliere kavels. Deze woningen sluiten aan op het dorpse karakter van de omgeving. In het vigerend bestemmingplan is op deze locatie al woningbouw mogelijk. Door dit uitwerkingsplan wordt hier invulling aan gegeven, in lijn met de ruimtelijke structuurvisie.

# *Woonvisie 2019-2024*

De gemeente Woerden heeft haar woonbeleid geactualiseerd in de woonvisie Woerden 2019-2024 'Woerden Woont'. In de woonvisie legt de gemeente haar ambitie, doelstellingen en beleid vast voor het wonen. De gemeente Woerden bestaat uit een aantal kernen en dorpen. In de woonvisie is erkenning voor de kwaliteiten van het wonen in de dorpen en in de wijken. De woonvisie gaat dus ook specifiek in op de wensen en mogelijkheden per dorp.

De bevolking van Woerden vergrijst met de jaren. Het aantal 65-plussers neemt sinds 2004 licht toe, terwijl het aantal jongeren tot 20 jaar vanaf 2004 licht afneemt. In Kamerik is een lager percentage huishoudens in de leeftijdscategorie 25-45 jaar ten opzichte van het gemiddelde in Woerden. Het percentage 45-65 jaar is juist weer iets hoger. In Kamerik woont een lager percentage (26%) eenpersoonshuishoudens dan in de stad Woerden (32%). Dit valt te verklaren vanuit de veronderstelling dat eenpersoonshuishoudens vaker in een appartement wonen. Het gemeentelijk gemiddelde is 30%. Van alle huishoudens in de gemeente Woerden woont 7% in Kamerik en Kanis.

In Kamerik en Kanis zijn 87% van de woningen grondgebonden; rijwoningen, twee-onder-éénkapwoningen en vrijstaande woningen. Het percentage appartementen in Kamerik is 13%. Dit sluit aan op de kenmerken van een dorp waar vaak meer grondgebonden woningen zijn dan appartementen.

De bevolking vergrijst. De bevolking van Kamerik en Kanis is hierop geen uitzondering. Ruim 30% van de inwoners van Kamerik is 55 jaar of ouder. Voor senioren is er een beperkt aanbod aan gelijkvloerse woningen. Daarom wordt de nieuwbouw grotendeels gericht op gelijkvloerse woningen voor één- en tweepersoonshuishoudens.

De voorgenomen ontwikkeling sluit aan bij de ambitie van de gemeente zoals benoemd in de woonvisie. De woningen in het plangebied zijn geschikt voor de doelgroep waarop binnen de woonvisie onder andere de focus op wordt gelegd, te weten senioren. Gelet hierop wordt de ontwikkeling passend geacht binnen de Woonvisie.

### **Conclusie**

Zoals uit het voorgaande blijkt, past de ontwikkeling in het plangebied goed binnen het provinciaal en gemeentelijk beleid.

# **4 Mobiliteit**

# **4.1 Kader**

# *Structuurvisie Infrastructuur en Ruimte*

De Structuurvisie Infrastructuur en Ruimte (SVIR) vervangt onder andere de Nota Mobiliteit en vormt de visie van het Rijk op het gebied van mobiliteit, bereikbaarheid, ruimte, milieu en leefbaarheid tot 2040.

De SVIR voorziet een groei in de mobiliteitsbehoefte tot 2030. Deze groei is het grootst in de Randstad en Brabant. Om de concurrentiekracht van Nederland te versterken, is een netwerk van hoogwaardige internationale verbindingen nodig, net als een goede nationale bereikbaarheid van onze belangrijkste economische regio's. Het Rijk zet de gebruiker van mobiliteit centraal. Het verknopen van verkeerssystemen en vervoerwijzen neemt daarbij een belangrijke plaats in, net als het beter benutten van infrastructuur, met een volwaardige plaats voor langzaam en recreatief verkeer. Het Rijk mikt op multimodale (keten)maatregelen die het gebruik van de capaciteit optimaliseren.

### *Strategisch Plan Verkeersveiligheid 2030 (SPV 2030)*

Het SPV 2030 kent een nul-ambitie: elk verkeersslachtoffer is er één te veel. Overheden willen samen met maatschappelijke partners een maximale inspanning leveren om risico's in kaart te brengen en vervolgens inzetten op maatregelen om die risico's te verkleinen. Dit vraagt om een impuls voor verkeersveiligheidsbeleid waar het gaat om structurele aandacht, een proactief beleid en een brede samenwerking met partijen.

De nulambitie betekent dat de overheden de handen ineenslaan om een zo groot mogelijk effect op de verkeersveiligheid te bereiken. Het SPV 2030 is geen bundeling van maatregelen, het is een visie op een nieuwe aanpak. Een startpunt voor alle overheden en maatschappelijke partners om structureel aandacht te schenken aan verkeersveiligheid in landelijke, regionale en lokale uitvoeringsprogramma's. Door het in kaart brengen van risico's en vervolgens maatregelen te nemen om de grootste risico's te verminderen wordt de verkeersveiligheid vergroot.

Hierbij wordt ingezet op vijf kernelementen:

- Meer structurele aandacht voor verkeersveiligheid
- Meer verbondenheid en samenwerking tussen overheden en maatschappelijke organisaties
- Risicogestuurd beleid door analyse van de grootste risico's
- Bevorderen van integraal verkeersveiligheidsbeleid
- Monitoren en bijsturen van de uitvoering in overleg.

### *Mobiliteitsplan 2014 -2028*

Met het nieuwe mobiliteitsplan wil de provincie Utrecht zorgen voor een goede bereikbaarheid per fiets, openbaar vervoer en auto in een gezonde omgeving. Dit maakt de provincie een aantrekkelijke vestigingsplaats, het versterkt de economie en het bevordert een duurzame leefomgeving. Het mobiliteitsplan bestaat uit een Mobiliteitsvisie en een Mobiliteitsprogramma. De mobiliteitsvisie bevat de lange termijn doelen om de unieke verbindende knooppuntenpositie van de provincie goed te laten functioneren. Voorts wordt beschreven wat de provincie van andere overheden verwacht om deze gezamenlijke doelen te realiseren. Dit beleid wordt iedere vier jaar concreet gemaakt in een Mobiliteitsprogramma waarin staat welke acties nodig zijn. Met het flexibele Mobiliteitsprogramma kan de provincie inspelen op veranderende omstandigheden.

Er wordt vooral ingezet op het versterken van de bestaande netwerken. Comfort en kwaliteit van de verplaatsing zijn daar onderdeel van, maar ook ruimtelijke kwaliteit door inpassing van infrastructuur in de omgeving. Naast het versterken van de netwerken is een belangrijk speerpunt om de netwerken onderling met elkaar te verbinden.

#### *Nota Parkeernormen*

De Nota Parkeernormen van de gemeente Woerden is op 2 september 2014 vastgesteld door het college van burgemeester en wethouders. De Nota Parkeernormen heeft als doel om bij nieuwe of te wijzigen ruimtelijke plannen en projecten de hoeveelheid parkeerplaatsen te kunnen bepalen en de bereikbaarheid en leefbaarheid te waarborgen. Een tweede doel van de nota is om de toepassing van de parkeernomen inzichtelijker en eenduidiger te maken, zodat het voor burgers, bedrijven en ontwikkelaars duidelijk is welke normen gehanteerd worden bij de betreffende bouwaanvraag of ruimtelijke ontwikkeling.

In de Nota Parkeernormen is aangesloten bij de landelijk gebruikte kencijfers voor parkeernormering van het nationale kennisplatform voor infrastructuur, verkeer, vervoer en openbare ruimte (CROW). De parkeerkencijfers uit de CROW-publicatie 317: 'Kencijfers parkeren en verkeersgeneratie' zijn hiervoor als uitgangspunt genomen.

Per functietype wordt een vast kencijfer als parkeernorm gehanteerd. Deze parkeernormen verschillen wel per locatiegebied en is afhankelijk van de mate van de verstedelijking. Hierbij geldt, dat hoe stedelijker het gebied is, hoe lager de parkeernorm is.

# **4.2 Onderzoek**

### *Ontsluiting*

Het plangebied wordt in de toekomstige situatie ontsloten via de Knotwilgenlaan die overgaat in de Beukenlaan. In westelijke richting takt de Beukenlaan aan op de Mijzijde en de Van Teylingenweg Tevens wordt het plangebied ontsloten via het openbaar vervoer. Vanaf de bushalte aan de Overzicht vertrekken bussen richting de kern Woerden.

#### *Verkeersgeneratie*

Er worden tien woningen gerealiseerd en twee kavels vrijgegeven voor twee vrijstaande woningen. Drie van de twaalf woningen wordt vrijstaand, de overige woningen zijn aaneengeschakeld. In onderstaande tabel is de verkeersgeneratie berekend op basis van de CROW-publicatie 317. De gemeente Woerden is een matig stedelijk gebied, het plangebied is gelegen in 'rest bebouwde kom'.

|                    | Verkeersgeneratie per woning | Aantal woningen | Totaal |
|--------------------|------------------------------|-----------------|--------|
| Koop, tussen-/hoek | 7,1                          | 9               | 63,9   |
| Koop, vrijstaand   | 8,2                          | 3               | 24,6   |
| TOTAAL             |                              | 12              | 89     |

De verkeersgeneratie van de voorgenomen ontwikkeling bedraagt 89 motorvoertuigen per etmaal. Gezien het wegprofiel en de voormalige situatie kan aangenomen worden dat de capaciteit van de Knotwilgenlaan en omliggende wegen afdoende is om het verkeer vanwege de nieuwe woningen te kunnen verwerken. Om deze redenen is mobiliteitsonderzoek niet benodigd.

### *Parkeren*

Op basis van de Nota Parkeernormen van de gemeente Woerden is onderstaande parkeerbalans opgemaakt. Uitgangspunt is de categorie 'Overige kernen, Overige bebouwde kommen'.

|                                    | Parkeernorm | Aantal woningen | Totaal |
|------------------------------------|-------------|-----------------|--------|
| Koop, tussen-/hoek (patiowoningen) | 2,0         | 9               | 18,0   |
| Koop vrijstaand                    | 2,3         | 3               | 6,9    |
| TOTAAL                             |             | 12              | 24,9   |

In totaal zijn 25 parkeerplaatsen benodigd. Voor de vrijstaande woningen worden twee parkeerplaatsen per woningen op eigen terrein gerealiseerd. Voor de aaneengeschakelde woningen wordt minimaal één parkeerplaats per woning op eigen terrein gerealiseerd. De vrijstaande woning die tegen het parkeerterrein ligt krijgt 1 parkeerplaats bij de woning. De andere parkeerplaats kan opgevangen worden op het gezamenlijke parkeerterrein. Dit parkeerterrein krijgt 20 parkeerplaatsen die de overige benodigde parkeerplaatsen (waaronder bezoekersparkeren) kan opvangen. De woningen aan de overzijde van de Knotwilgenlaan kunnen – behalve op hun eigen terrein – hier ook parkeren.

# **4.3 Conclusie**

Gezien het voorgaande vormt het aspect mobiliteit geen belemmering voor de haalbaarheid van dit bestemmingsplan.

# **5 Cultuurhistorische waarden**

# **5.1 Archeologie**

# **5.1.1 Kader**

# *Erfgoedwet (2016)*

De Erfgoedwet bundelt de bestaande wet- en regelgeving voor behoud en beheer van het cultureel erfgoed in Nederland. Bovendien is aan de Erfgoedwet een aantal nieuwe bepalingen toegevoegd. Het beschermingsniveau zoals deze in de oude wetten en regelingen gold, blijft gehandhaafd. Het behoud en beheer van het Nederlandse erfgoed was geregeld in zes verschillende wetten en een regeling, waarin roerend, onroerend en archeologisch erfgoed allemaal hun eigen specifieke definities, procedures en beschermingsmaatregelen hadden.

In de Erfgoedwet is vastgelegd hoe met ons erfgoed wordt omgegaan, wie welke verantwoordelijkheden daarbij heeft en hoe het toezicht daarop wordt uitgeoefend. Overbodige regels zijn geschrapt en de verantwoordelijkheid voor de bescherming van het cultureel erfgoed ligt waar mogelijk bij het erfgoedveld zelf. Onderdelen van de Monumentenwet die de fysieke leefomgeving betreffen, worden overgeheveld naar de Omgevingswet die in 2019 van kracht wordt. Voor deze onderdelen is een overgangsregeling in de Erfgoedwet opgenomen voor de periode 2016-2019. Het gaat daarbij om de volgende zaken:

- Vergunningen tot wijziging, sloop of verwijdering van rijksmonumenten
- Verordeningen, bestemmingsplannen, vergunningen en ontheffingen op het gebied van archeologie
- Bescherming van stads- en dorpsgezichten

# *Bodemschatten van Woerden (september 2007)*

Het Beleidsplan Archeologische Monumentenzorg van de gemeente Woerden zet uiteen welke doelen de gemeente wil verwezenlijken ten aanzien van de archeologie, welke uitgangspunten zij daarbij hanteert en hoe deze doelen gerealiseerd moeten worden. Het Archeologische monumentenzorg-beleid van de gemeente Woerden kent drie doelstellingen: behoud en beschermen van de Woerdense bodemschatten, vermeerdering van kennis over de bewoningsgeschiedenis van Woerden en het omliggende landelijke gebied en optimaal gebruik maken van de kansen die voorlichting en educatie op het gebied van archeologie bieden.

Uitgangspunt is dat archeologische resten zoveel mogelijk in de bodem moeten worden bewaard. Indien blijkt dat dit niet mogelijk is, zal door middel van onderzoek, documentatie en conservering de kennis van de archeologische resten behouden moeten blijven. Hierbij geldt het uitgangspunt "de verstoorder betaalt…".

Om het bodemarchief doeltreffend te beheren en mee te wegen in de ruimtelijke inrichting is kennis van de archeologische voorraad een eerste vereiste. Voor de gemeente Woerden is daarom een Archeologische Beleidskaart (ABK) opgesteld. Hierop zijn de bekende en verwachte archeologische waardevolle terreinen aangegeven. Daarnaast dient regelmatig archeologisch onderzoek te worden verricht en moet de ABK regelmatig worden geactualiseerd.

### *Archeologische BeleidsKaart gemeente Woerden*

Op 15 december 2010 heeft de gemeenteraad van de gemeente Woerden de Archeologische beleidskaart vastgesteld. Om de gemeentelijke rol als beslissend bestuursorgaan (bevoegd gezag) adequaat en rechtmatig te vervullen heeft de gemeente Woerden een gemeentedekkende archeologische beleidskaart ontwikkeld als instrument voor de uitvoering van haar archeologiebeleid. Dit document bestaat uit:

- 1. een waarden- en verwachtingenkaart die een actueel en realistisch beeld geeft van het gemeentelijk bodemarchief in de gehele gemeente;
- 2. een maatregelenkaart waarin de waarden- en verwachtingen worden gekoppeld aan onderzoekseisen, ontheffingen en planologische maatregelen;
- 3. een toelichting waarin de werkwijze, bronnen en keuzes worden gemotiveerd.

Het overgangsrecht van de Erfgoedwet biedt gemeenten de beleidsruimte om, in het belang van de archeologische monumentenzorg en afhankelijk van de plaatselijke situatie, af te wijken van de in de wet opgenomen algemene ontheffing voor archeologisch vooronderzoek bij bodemingrepen tot 100 m2 . Daartoe is het grondgebied van Woerden op de beleidskaart onderverdeeld in zes categorieën van zones/terreinen met een archeologische waarde of verwachting. Op de zogenaamde maatregelenkaart zijn deze zones gekoppeld aan een eigen planologisch regime van onderzoekseisen, diepte- en oppervlakte-ontheffingscriteria. Bij de invulling daarvan heeft Woerden een afweging gemaakt tussen haar archeologische ambities (dat wil zeggen bedreigingen voor het bodemarchief tot een minimum beperken, conform beleidsnota Bodemschatten van Woerden, 2007) en de eisen van 'normaal' ruimtegebruik en ruimtelijke ontwikkeling.

Categorie 1: Archeologisch monument

Categorie 2: Archeologisch waardevol terrein

Categorie 3: Hoge archeologische verwachting

Categorie 4: Middelhoge archeologische verwachting

Categorie 5: Lage archeologische verwachting

Categorie 6: Geen archeologische verwachting

### **5.1.2 Onderzoek**

Op basis van de archeologische beleidskaart is aan het plangebied een lage archeologische verwachting toegekend (categorie 5), zie afbeelding 5.1. Deze categorie betreffen landschappelijke eenheden (komgronden) met een lage kans op het aantreffen van archeologische waarden. De beleidsdoelstelling voor deze categorie is om alleen bij grootschalige ruimtelijke ontwikkelingen en bodemingrepen archeologisch vooronderzoek uit te voeren om de archeologische verwachting te specificeren. Vervolgens wordt besloten of nader onderzoek nodig is, dan wel planaanpassing of vrijgave van het gebied. Dit wordt juridisch-planologisch verankerd via het uitwerkingsplan (vergunningplichtige ingrepen en onderzoekseisen). Daarbij zijn de volgende ontheffingscriteria van toepassing:

- oppervlakte plangebied tot 10.000 m2 ;
- diepte bodemingreep: 1 meter -mv.

Er is geen archeologisch onderzoek nodig omdat bovengenoemde vrijstellingsgrenzen niet overschreden worden. Wel dient rekening te worden gehouden met toevalsvondsten op basis van artikel 5.10 van de Erfgoedwet. Dit betekent dat degene die anders dan bij het verrichten van opgravingen een vondst doet waarvan hij weet dan wel redelijkerwijs moet vermoeden dat het een archeologische vondst betreft, meldt dit zo spoedig mogelijk bij het bevoegd gezag, te weten de gemeente Woerden en de Rijksdienst voor het Cultureel Erfgoed.

*Afbeelding 5.1: plangebied aangeduid als categorie 5 archeologische (bron: Waarden- en verwachtingenkaart gemeente Woerden) (plangebied is rood omkaderd).*

# **5.1.3 Conclusie**

De vrijstellingsgrenzen worden niet overschreden, waardoor het uitvoeren van archeologisch vooronderzoek niet benodigd is. Het aspect archeologie vormt derhalve geen belemmering voor de voorgenomen ontwikkelingen in dit bestemmingsplan.

### **5.2 Monumenten**

### **5.2.1 Kader**

### *Visie erfgoed en ruimte 'Kiezen voor karakter' (juni 2011)*

In de Visie erfgoed en ruimte 'Kiezen voor karakter' zet het Rijk uiteen hoe cultureel erfgoed wordt geborgd in de ruimtelijke ordening voor de periode 2011-2015. De moderne monumentenzorg is ontwikkelings- en gebiedsgericht. Bovendien vindt het Kabinet samenwerking met publieke en private partijen van belang.

In de Visie wordt het karakter van Nederland gevat in vier kenmerkende eigenschappen: waterland, stedenland, kavelland en vrij land. De gebiedsgerichte omgang met erfgoed vergt dat deze karakteristieken worden verbonden met opgaven uit andere sectoren en dat de economische, sociaalculturele en ecologische kracht van het erfgoed beter wordt uitgebaat.

#### *Cultuurhistorische Atlas provincie Utrecht*

De digitale cultuurhistorische atlas van de provincie Utrecht (CHAT) presenteert de ruimtelijke ontwikkeling van de provincie Utrecht van prehistorie tot heden. De gegevens uit de CHAT zijn ingedeeld op beleidsspeerpunt (buitenplaatsen, militair erfgoed, agrarisch cultuurlandschap en archeologie), en bijgewerkt in 2015.

#### **5.2.2 Onderzoek en conclusie**

Op basis van de CHAT zijn binnen het plangebied geen monumenten aanwezig. Derhalve zal het plan geen invloed hebben op het aspect cultuurhistorie.

# **6 Milieu**

# **6.1 Algemeen**

In dit hoofdstuk wordt ingegaan op de diverse milieuaspecten die relevant zijn voor het plangebied. Per milieuaspect wordt het geldende wettelijk en/of het beleidskader beschreven. Daarnaast wordt het uitgevoerde onderzoek belicht waarbij de resultaten kort worden weergegeven. Ten slotte wordt op basis van het kader en het onderzoek de conclusie weergegeven.

# **6.2 M.e.r-beoordeling**

De realisatie van 12 woningen kan aangemerkt worden als een stedelijk ontwikkelingsproject en de ontwikkeling komt voor in de eerste kolom van de D-lijst horende bij het besluit mer (categorie 11.2). Hoewel de drempelwaarde (kolom 2) bij lange niet wordt overschreden, dient evenwel een afweging te worden gemaakt inzake de externe milieueffecten (een vormvrije m.e.r.-beoordeling). In dit geval is de gemeente de initiatiefnemer waardoor de vormvrije m.e.r.-beoordeling niet in de vorm van een aanmeldnotitie, maar integraal in de toelichting kan worden opgenomen. Het bevoegd gezag dient op een zo vroeg mogelijk moment in de procedure een besluit te nemen over of wel of niet een MER moet worden opgesteld.

De realisatie van 12 woningen blijft ruimschoots beneden de omvang uit de bijlage van het Besluit m.e.r. Hierin staat namelijk een stedelijk ontwikkelingsproject van 100 hectare of meer of 2.000 of meer woningen genoemd. In het kader van de uitvoerbaarheid van dit bestemmingsplan is onderzoek gedaan naar de volgende aspecten.

- Mobiliteit
- Cultuurhistorie en archeologie
- Geluid
- Luchtkwaliteit
- Externe Veiligheid
- Kabels en leidingen
- Bodem
- Bedrijven en milieuzonering
- Water
- Ecologie
- Duurzaamheid

Uit de onderzoeken die in het kader van dit uitwerkingsplan zijn uitgevoerd is gebleken dat de planontwikkeling niet tot significante nadelige effecten zal leiden.

Gezien de beoordelingscriteria van bijlage III bij de Europese richtlijn zijn omvangrijke negatieve milieueffecten uitgesloten, waardoor het opstellen van een plan-m.e.r. niet nodig is.

# **6.3 Geluid**

# **6.3.1 Kader**

De Wet geluidhinder (Wgh) vormt een toetsingskader voor nieuwe geluidgevoelige ontwikkelingen zoals woningen, scholen, ziekenhuizen en verpleeghuizen. In de Wgh worden zones gedefinieerd rondom belangrijke geluidsbronnen zoals wegen. Het gebied binnen deze zone geldt als akoestisch aandachtsgebied, waarbinnen een akoestische toetsing dient te worden uitgevoerd. Vanwege het feit dat dit utiwerkingsplan de bouw van twaalf woningen mogelijk maakt, moet worden onderzocht of de Wgh een belemmering vormt voor deze woningen.

De 30 km-wegen in de omgeving van het plan hebben op grond van de Wgh geen onderzoekszone. Vanuit het oogpunt van een goede ruimtelijke ordening is ook het verkeer op deze 30 km-wegen in het onderzoek betrokken.

# **6.3.2 Onderzoek en conclusie**

Ten tijde van het moederplan is een akoestisch onderzoek opgesteld en voor 13 woningen hogere waarden verleend. De woningen uit het bouwplan passen binnen deze hogere waarden waardoor een nieuw akoestisch onderzoek – en nieuwe hogere waarden – niet nodig zijn. Een onderzoek naar de geluidwering van de gevels is ten behoeve van het uitwerkingsplan niet nodig maar wel op het moment van vergunningverlening.

# **6.4 Luchtkwaliteit**

# **6.4.1 Kader**

# *Wettelijk kader*

Het onderzoek naar luchtkwaliteit wordt uitgevoerd op grond van hoofdstuk 5, titel 5.2 'Luchtkwaliteitseisen' van de Wet milieubeheer. De titel 5.2 'Luchtkwaliteitseisen' is beter bekend als de Wet luchtkwaliteit.

De kern van de Wet luchtkwaliteit is het Nationaal Samenwerkingsprogramma Luchtkwaliteit (NSL). Het NSL is een bundeling maatregelen op regionaal, nationaal en internationaal niveau die de luchtkwaliteit verbeteren en waarin alle ruimtelijke ontwikkelingen/projecten zijn opgenomen die de luchtkwaliteit in belangrijke mate verslechteren.

Het doel van de NSL is om overal in Nederland te voldoen aan de Europese normen voor de luchtverontreinigende stoffen. Voor wegverkeer zijn stikstofdioxide (NO2), fijnstof (PM10) en zeer fijnstof (PM2,5) de belangrijkste stoffen. De in de Wet luchtkwaliteit gestelde norm voor NO2 en PM10 jaargemiddelde grenswaarde is voor beide stoffen 40 µg/m3 . Daarnaast mag de PM10 24 uurgemiddelde grenswaarde van 50 µg/m3 maximaal 35 keer per jaar worden overschreden. De jaargemiddelde grenswaarde voor zeer fijnstof (PM2,5) bedraagt 25 µg/m3 .

Met het van kracht worden van het NSL zijn de tijdstippen waarop moet worden voldaan aan de jaargemiddelde grenswaarden NO2 en PM10 aangepast. Voor PM10 is dat 11 juni 2011 en 1 januari 2015 voor NO2. De grenswaarde voor PM2,5 is vanaf 1 januari 2015 van toepassing.

Naast de introductie van het NSL is het begrip 'niet in betekenende mate bijdragen' (NIBM) een belangrijk onderdeel van de Wet luchtkwaliteit. Een project draagt NIBM bij aan de verslechtering van de luchtkwaliteit als de NO2 en PM10 jaargemiddelde concentraties niet meer toenemen dan 1,2 µg/m3 . In dat geval is de ontwikkeling als NIBM te beschouwen.

Een ruimtelijke ontwikkeling vindt volgens de Wet luchtkwaliteit doorgang als ten minste aan één van de volgende voorwaarden is voldaan:

- de ontwikkeling is opgenomen in het NSL;
- de ontwikkeling wordt aangemerkt als een NIBM-project;
- de gestelde grenswaarden in bijlage 2 van de Wet luchtkwaliteit worden niet overschreden;
- projectsaldering kan worden toegepast.

Voor zover de ruimtelijke ontwikkeling is opgenomen in het NSL of de ontwikkeling kan worden aangemerkt als NIBM-project is toetsing aan de grenswaarden van de Wet luchtkwaliteit niet nodig. *Beoordeling luchtkwaliteit*

In de 'Regeling niet in betekenende mate bijdragen (luchtkwaliteitseisen)' (Regeling NIBM) zijn voor verschillende functiecategorieën cijfermatige kwantificaties opgenomen, waarbij een ontwikkeling als een NIBM-project kan worden beschouwd. Deze categorieën betreffen landbouwinrichtingen, spoorwegemplacementen, kantoorlocaties, woningbouwlocaties en een combinatielocatie van woningbouw en kantoren.

In de Regeling NIBM is aangegeven dat een woningbouwlocatie met maximaal 1.500 woningen aan één ontsluitingsweg is aan te merken als een ontwikkeling die NIBM bijdraagt aan de verslechtering van de luchtkwaliteit. Met dit bestemmingsplan wordt de realisatie van 12 woningen mogelijk gemaakt. Dit betekent dat de voorgenomen ontwikkeling in het bestemmingsplan is aan te merken als een ontwikkeling die NIBM bijdraagt aan de verslechtering van de luchtkwaliteit. Daardoor is toetsing aan de grenswaarden uit de Wet luchtkwaliteit niet nodig.

Daarnaast is in het moederplan een onderzoek uitgevoerd naar de luchtkwaliteit. De uit te werken bestemming is hierin opgenomen. Uit het onderzoek blijkt dan ten gevolge van het wegverkeer, de grenswaarden en plandrempels voor luchtkwaliteit in zowel de autonome situatie als de situatie met planinvulling, voor alle peiljaren op de relevante wegen niet worden overschreden.

# **6.4.2 Onderzoek**

# *Goede ruimtelijke ordening (NSL-monitoringstool)*

In het kader van een goede ruimtelijke ordening zijn tevens de jaargemiddelde concentraties NO2, PM10 en PM2,5 bepaald ter plaatse van het plangebied. In de NSL-monitoringstool zijn langs de belangrijkste wegen de jaargemiddelde concentraties NO2, PM10 en PM2,5 bepaald. In afbeelding 6.1 zijn de jaargemiddelde concentraties NO2, PM10 en PM2,5 in de omgeving van het plangebied weergegeven voor het peiljaar 2017.

*Afbeelding 6.1: overzicht concentraties NO2, PM10 en PM2,5 voor het peiljaar 2015 (NSL monitoringstool)*

Uit bovenstaande afbeelding blijkt dat de jaargemiddelde concentraties NO2, PM10 en PM2,5 ter hoogte van het plangebied voor de voorgenoemde stoffen respectievelijk 17,8 μg/m3 , 17,9 μg/m3 en 10,8 μg/m3 is. De jaargemiddelde grenswaarde van 40 μg/m3 (voor NO2 en PM10) en 25 μg/m3 (voor PM2,5) wordt niet overschreden. Daarnaast is de trend dat in de toekomst de emissies en de achtergrondconcentraties van deze stoffen zullen dalen, waardoor geen overschrijdingen van de grenswaarden zijn te verwachten.

# **6.4.3 Conclusie**

Zowel vanuit de Wet luchtkwaliteit als vanuit een goede ruimtelijke ordening vormt het aspect luchtkwaliteit geen belemmering voor de haalbaarheid van dit bestemmingsplan.

# **6.5 Externe veiligheid**

### **6.5.1 Kader**

#### *Algemeen*

Externe veiligheid richt zich op het beheersen van activiteiten die een risico voor de omgeving kunnen opleveren. Bij de (her)inrichting van een gebied bepaalt de externe veiligheidssituatie mede de ruimtelijke (on)mogelijkheden.

In het kader van het Besluit ruimtelijke ordening (Bro) gelezen in samenhang met de regels omtrent externe veiligheid moet worden onderzocht of er sprake is van aanwezigheid van risicobronnen in de nabijheid van de locatie waarop het Wro besluit betrekking heeft en dienen het plaatsgebonden risico (PR) en het groepsrisico (GR), en de eventuele toename hiervan, berekend te worden.

Het PR is de kans per jaar dat een persoon op een bepaalde plaats overlijdt als rechtstreeks gevolg van een ongeval met gevaarlijke stoffen, indien hij onafgebroken en onbeschermd op die plaats zou verblijven. Het PR wordt weergegeven met risicocontouren rondom een inrichting of langs een vervoersas. De normstelling heeft de status van een grenswaarde die niet overschreden mag worden. Voor kwetsbare objecten wordt in zowel bestaande als nieuwe situaties het niveau van 10-6 per jaar als grenswaarde gehanteerd. Nieuwe beperkt kwetsbare objecten zijn alleen toegestaan onder een gewichtige motivering. Bestaande beperkt kwetsbare objecten zijn toegestaan binnen de PR 10-6 contour.

Het GR kan worden beschouwd als de maat van maatschappelijke ontwrichting in geval van een calamiteit (en drukt dus de kans per jaar uit dat een groep mensen van minimaal 10 personen overlijdt als rechtstreeks gevolg van een calamiteit). De normstelling heeft de status van een oriënterende waarde. Deze waarde is geen vastgestelde wettelijke norm. Voor het bevoegd gezag geldt met betrekking tot het GR wel een verantwoordingsverplichting.

### *Besluit externe veiligheid inrichtingen*

Het Besluit externe veiligheid inrichtingen (Bevi) uit 2004 legt veiligheidsnormen op aan overheden die besluiten nemen over bedrijven die een risico vormen voor personen buiten het bedrijfsterrein. Het gaat daarbij om bijvoorbeeld chemische fabrieken, LPG-tankstations en spoorwegemplacementen waar goederentreinen met gevaarlijke stoffen rangeren. Deze bedrijven verrichten soms risicovolle activiteiten dichtbij (beperkt) kwetsbare objecten waaronder woningen, ziekenhuizen, scholen, winkels, horecagelegenheden en sporthallen. Hierdoor ontstaan risico's voor mensen die in de buurt ervan wonen of werken.

Het besluit verplicht gemeenten en provincies bij het verlenen van milieuvergunningen en het maken van bestemmingsplannen met externe veiligheid rekening te houden. Dit betekent bijvoorbeeld dat woningen op een bepaalde afstand moeten staan van een bedrijf dat werkt met gevaarlijke stoffen.

# *Regelgeving transport van gevaarlijke stoffen over wegen, water en spoor*

Per 1 april 2015 is het Besluit externe veiligheid transportroutes (Bevt) in werking getreden. In het Bevt staan regels voor de ruimtelijke inrichting rond wegen, waterwegen en spoorwegen met vervoer van gevaarlijke stoffen.

Het Bevt hanteert een vaste grens van 200 meter, vanaf de buitenrand van de transportroute, waarbuiten in principe geen beperkingen hoeven te worden gesteld aan het ruimtegebruik. Buiten de 200 meter is een verantwoording niet noodzakelijk. Wel geldt dat bij ruimtelijke ontwikkelingen die nieuwe kwetsbare of beperkt kwetsbare objecten mogelijk maken buiten de 200 m dient in de toelichting aandacht moet worden gegeven aan de aspecten bestrijdbaarheid en zelfredzaamheid voor zover het binnen het invloedsgebied van de transportroute is gelegen.

Ten aanzien van de verantwoordingsplicht groepsrisico wordt, net als bij het Besluit externe veiligheid buisleidingen (Bevb), onderscheid gemaakt tussen een volledige verantwoording en een beperkte verantwoording van het groepsrisico.

Een volledige verantwoording kan bovendien achterwege blijven indien kan worden aangetoond dat:

- a. het groepsrisico, niet hoger is dan 0,1 maal de oriëntatiewaarde voor het groepsrisico, of;
- b. het groepsrisico, gelet op de redelijkerwijs te verwachten verandering van de dichtheid van personen, met niet meer dan 10% toeneemt en;
- c. de oriëntatiewaarde, gelet op de dichtheid van personen, niet wordt overschreden.
- d. Indien sprake is van een volledige verantwoording dienen maatregelen ter beperking van het GR, alternatieve ruimtelijke ontwikkelingen met een lager GR en mogelijkheden en voorgenomen maatregelen ter beperking van de omvang van een calamiteit te worden overwogen. Een beperkte verantwoording houdt wel rekening met de effecten van een calamiteit en vindt alleen plaats als het plangebied binnen het invloedsgebied (effectgebied) van transportassen is gelegen.

In het Bevt zijn tevens plasbrandaandachtsgebieden benoemd voor transportroutes. Een PAG is een zone, waarbinnen een aanvullende verantwoording noodzakelijk is met betrekking tot het al dan niet nemen maatregelen om de effecten van een plasbrand te beperken en de zelfredzaamheid van personen.

# **6.5.3 Onderzoek en conclusie**

### **Risicobronnen**

Externe veiligheid gaat over de invloed van het transport of opslag van gevaarlijke stoffen op de omgeving. Met de voorgenomen ontwikkeling wordt de realisatie van nieuwe kwetsbare objecten mogelijk gemaakt. Op basis van de risicokaart is de risicobron vervoer gevaarlijke stoffen over de spoorlijn Gouda - Breukelen aanwezig.

Op onderstaande afbeelding is een uitsnede van de risicokaart weergegeven met de globale ligging van het plangebied.

*Afbeelding 6.2: Uitsnede risicokaart met globale ligging plangebied (blauwe cirkel)*

Langs vervoersassen van gevaarlijke stoffen is een verantwoordingsgebied aanwezig van 200 meter, een invloedsgebied van 460 meter voor GF3 (LPG) over de spoorlijn en een invloedsgebied van > 4.000 meter voor de toxische stoffen over het spoor.

De spoorlijn Gouda - Breukelen bevindt zich op circa 2.7 kilometer ten zuidoosten van het plangebied. Hierdoor bevindt het plangebied zich binnen het invloedsgebied van de toxische stoffen die over deze route vervoerd worden. Er dient een beschrijving te worden gegeven van de aspecten 'zelfredzaamheid' en 'bestrijdbaarheid'.

### *Mogelijkheden tot zelfredzaamheid*

Zelfredzaamheid is het zichzelf kunnen onttrekken aan een dreigend gevaar, zonder daadwerkelijke hulp van hulpverleningsdiensten. De mogelijkheden voor zelfredzaamheid bestaan globaal uit schuilen en ontvluchting. In het plangebied worden geen functies mogelijk gemaakt die specifiek bedoeld zijn voor personen met een beperkte zelfredzaamheid, zoals ouderen of gehandicapten.

Door een incident op het spoor met een tankwagon kan de tankwand scheuren waardoor een groot deel van de toxische vloeistof in korte tijd uitstroomt. De toxische stof verdampt deels direct en wordt gedurende korte tijd meegevoerd door de wind. De resterende vloeistof vormt een plas. Het gevaar kan door de aanwezigen in het benedenwindse effectgebied in het geval van ammoniak opgemerkt worden door de herkenbare geur. Aanwezigen kunnen het beste binnen in gebouwen schuilen tegen de toxische effecten van het scenario.

#### *Mogelijkheden tot voorbereiden van bestrijding van rampen*

Ten behoeve van de zelfredzaamheid is het van belang dat het waarschuwings- en alarmeringssysteem (WAS) wordt ingezet.

In het kader van een effectieve zelfredzaamheid bij het vrijkomen van toxische stoffen wordt geadviseerd bij ontwikkelingen afsluitbare ventilatiesystemen in gebouwen toe te passen waarmee kan worden voorkomen dat toxische stoffen binnentreden.

Ook is risicocommunicatie naar de toekomstige bewoners zeer belangrijk. De bewoners dienen bij het sluiten van een huur- of koopcontract op de externe veiligheidsrisico's gewezen te worden. Er kan informatie worden verstrekt over de maatregelen die zijn getroffen ter voorkoming en bestrijding van incidenten en over de daarbij te volgen gedragslijn.

# **6.6 Kabels en leidingen**

#### **6.6.1 Kader**

In uitwerkingsplannen worden uitsluitend kabels en leidingen (gas, water, elektra, rioolpersleidingen) opgenomen die ruimtelijke relevantie hebben en/of van belang zijn in het kader van beheer, externe veiligheid of gezondheidsrisico's. Het gaat dan altijd om de hoofdtransportstructuur. In elk bestemmingsplangebied bevinden zich uiteraard ook kabels en leidingen voor distributie en huisaansluitingen, maar die worden niet in het plan opgenomen.

#### **6.6.2 Onderzoek en conclusie**

In het plangebied liggen geen planologische relevante leidingen die in het uitwerkingsplan moeten worden opgenomen. Het aspect kabels en leidingen vormt geen belemmering voor het de haalbaarheid van dit uitwerkingsplan.

# **6.7 Bodemkwaliteit**

#### **6.7.1 Kader**

### *Wet bodembescherming*

De Wet bodembescherming (Wbb) voorziet in maatregelen indien sprake is van ernstige bodemverontreiniging. Het doel van de Wbb is in de eerste plaats het beschermen van de (land- of water-) bodem zodat deze kan worden benut door mens, dier en plant, nu en in de toekomst. Via de Wbb heeft de Rijksoverheid de mogelijkheid algemene regels te stellen voor de uitvoering van werken, het transport van stoffen en het toevoegen van stoffen aan de bodem.

Ontwikkelingen kunnen pas plaatsvinden als de bodem, waarop deze ontwikkelingen gaan plaatsvinden, geschikt is of geschikt is gemaakt voor het beoogde doel. Bij nieuwbouwactiviteiten dient de bodemkwaliteit door middel van onderzoek in beeld te zijn gebracht. In het algemeen geldt dat nieuwe bestemmingen bij voorkeur op een schone bodem dienen te worden gerealiseerd.

#### *Besluit bodemkwaliteit*

Het Besluit bodemkwaliteit is sinds 1 januari 2008 van kracht en vormt het kader voor het bodembeheer in Nederland. Dit Besluit stelt eisen aan het gebruik van grond en bagger. Bij ruimtelijke ontwikkelingen wordt nagegaan of de bodemkwaliteit aansluit bij de (toekomstige) functie. Hierbij vormt het Besluit bodemkwaliteit het toetsingskader. Een gemeente kan het bodembeleid baseren op het generieke kader (dan gelden er Maximale Waarden per onderscheiden bodemfunctieklasse) of op een gebiedsgericht kader (dan worden er per onderscheiden bodemkwaliteitszone Lokale Maximale Waarden vastgesteld). Bij bodemsaneringen wordt de vereiste terugsaneerwaarde bepaald door de geldende bodemfunctieklasse (generieke kader) of door de achtergrondgehalten van de zone (gebiedsgerichte kader).

# **6.7.2 Onderzoek**

In het moederplan is onderzoek naar de bodemkwaliteit uitgevoerd (Grondslag, projectnr. 11448, 2 februari 2007). Voorliggend plangebied is hier onderdeel van. Het plangebied heeft in het moederplan een uit te werken woonbestemming. Het plangebied is destijds opgehoogd met zand/grond dat voldoet aan de bodemkwaliteitsklasse Wonen (kwaliteitsklasse van de ontvangende bodem is Wonen en de bodemfunctieklasse is ook Wonen). Hiermee is vastgesteld dat de bodemkwaliteit op deze deellocaties aansluit bij de toekomstige bestemming. Tevens is het terrein is opgehoogd in verband met voorbelasting.

# **6.7.3 Conclusie**

Het aspect bodemkwaliteit vormt geen belemmering voor het de haalbaarheid van dit bestemmingsplan.

# **6.8 Milieuzonering**

### **6.8.1 Kader**

Voor het behoud en de verbetering van de kwaliteit van de woon- en leefomgeving is een juiste afstemming tussen de verschillende voorkomende functies en wonen noodzakelijk. Daarbij kan gebruik worden gemaakt van een milieuzonering die uitgaat van richtinggevende afstanden tussen hinderlijke functies (in de vorm van gevaar, geluid, geur, stof) en gevoelige functies. In de brochure 'Bedrijven en Milieuzonering' van de Vereniging van Nederlandse Gemeenten (VNG) (versie 2009) zijn deze richtafstanden opgenomen. Van deze richtafstanden kan gemotiveerd worden afgeweken.

# **6.8.2 Onderzoek**

In het plangebied is geen bedrijvigheid voorzien. Wel wordt een milieugevoelige bestemming mogelijk gemaakt. De agrarische activiteiten in de omgeving van het plangebied vinden op zodanige afstand plaats (meer dan 200 meter) dat de geprojecteerde woningbouw geen beperkingen hiervoor oplevert.

Er is daarnaast nog één relevante bestemming in de directe omgeving van het plangebied gelegen. Dat is de bestemming 'Maatschappelijk - 2' (verzorgingstehuis), ten westen van het plangebied. Binnen deze bestemming zijn inrichtingen met maximaal categorie 2 toegestaan. Voor dergelijke inrichtingen geldt een richtafstand van 30 meter. De feitelijke afstand van dit bestemmingsvlak tot de woonbestemming bedraagt 29,5 meter. De richtafstand wordt daarmee net niet gerespecteerd. Echter heeft het net niet voldoen aan de richtafstand geen nadelige effecten heeft op een goed woon- en leefklimaat van de te realiseren woningen. Realisatie van de nieuwe woningen is niet beperkend voor in de toekomst te vestigen bedrijven binnen de bestemming 'Maatschappelijk – 2'. Ten noorden van de bestemming 'Maatschappelijk - 2' zijn reeds woningen op een afstand van minder dan 30 m bestemd, én gerealiseerd.

Een eventueel toekomstig te vestigen bedrijf moet bij de door haar uit te voeren activiteiten reeds rekening houden met woningen op een kortere afstand. Realisatie van 12 woningen op de voorgenomen planlocatie zal daarmee niet extra beperkend zijn voor de bestemming 'Maatschappelijk - 2'.

### **6.8.3 Conclusie**

Het aspect milieuzonering vormt geen belemmering voor het de haalbaarheid van dit bestemmingsplan.

# **7 Water**

# **7.1 Kader**

In het moederplan staat het beleid op het gebied van water al beschreven. Hieronder is het nieuwe beleid sinds dien nog wel benoemd.

### *Waterwet*

De Waterwet regelt het beheer van de waterkeringen, het oppervlaktewater en het grondwater, verbetert de samenhang tussen waterbeleid en ruimtelijke ordening en zorgt voor een eenduidige bestuurlijke procedure en daarbij behorende rechtsbescherming voor besluiten. De Waterwet dient als paraplu om de Kaderrichtlijn Water (KRW) te implementeren en geeft ruimte voor implementatie van toekomstige Europese richtlijnen.

# *Kaderrichtlijn water*

De Kaderrichtlijn Water is opgesteld om de waterkwaliteit is Europa te verbeteren. De richtlijn is sinds 2000 van kracht. In de richtlijn staan afspraken die ervoor moeten zorgen dat uiterlijk in 2027 het water in alle Europese landen voldoende schoon en gezond is.

# *Waterbeheer 21e eeuw (WB21)*

In september 2000 heeft de commissie Waterbeheer 21e eeuw advies uitgebracht over het toekomstig waterbeheer in Nederland. Belangrijk onderdeel van WB21 is het uitgangspunt van ruimte voor water. Er mag geen afwenteling plaatsvinden. Berging moet binnen het stroomgebied plaatsvinden. Dit betekent onder andere het aanwijzen en instandhouder van waterbergingsgebieden. Daarnaast wordt verdroging bestreden en worden watertekorten verminderd.

### *Bodem- Water- en Milieuplan 2016-2021*

In het Bodem-, Water- en Milieuplan 2016-2021 van de provincie Utrecht staat wat de provincie de komende jaren samen met haar partners wil bereiken op het gebied van Bodem, Water en Milieu. De uitwerking van dit beleid staat beschreven in de Uitvoeringsagenda Bodem-, Water- en Milieuplan 2016- 2021.

De provincie Utrecht richt zich op het behouden en verbeteren van een aantrekkelijk woon-, werk- en leefklimaat. Dit betekent dat we werken aan:

- een robuust bodem- en watersysteem
- bodem-, water- en milieukwaliteiten die passend zijn voor de functie van een gebied, zoals landbouw, recreatie of natuur
- een duurzaam gebruik van de fysieke leefomgeving
- een gezonde leefomgeving die een positieve bijdrage levert aan de economische en maatschappelijke ontwikkelingen in de regio

### *Waterkoers 2016-2021*

Het Algemeen Bestuur van Hoogheemraadschap de Stichtse Rijnlanden heeft het nieuwe waterbeheerplan getiteld "Waterkoers 2016 – 2021" vastgesteld op 16 maart 2016. Hierin legt het waterschap zijn koers voor de komende zes jaar op hoofdlijnen vast. De Waterkoers 2016 - 2021 is een omslag in denken. Het is niet meer vanzelfsprekend dat het waterschap alles wat met water te maken heeft, zelf oppakt, bepaalt of betaalt. Het motto is van 'zorgen voor' naar 'samen doen'.

De Waterkoers is bewust op een hoger (strategisch) abstractieniveau dan eerdere waterbeheerplannen opgesteld om meer flexibiliteit voor de planuitwerking en uitvoering te hebben en in te kunnen spelen op ontwikkelingen en initiatieven vanuit de samenleving. Het waterschap stuurt op hoofdlijnen, organiseert de processen en denkt niet meteen in oplossingen, maar juist in kansen.

Water kent veel gebruiksvormen en dient veel verschillende maatschappelijke behoeften. Om alle behoeften te kunnen bedienen, onderscheidt het waterschap de volgende thema's:

- waterveiligheid;
- gezuiverd afvalwater;
- voldoende water;
- gezond water;
- genieten van water.

Elk thema heeft te maken met een of meerdere maatschappelijke behoeften. Met de Piramide (afbeelding 7.1) zet De Stichtse Rijnlanden het waterschapswerk in een maatschappelijk perspectief. De Piramide geeft symbolisch de prioriteiten in het waterschapswerk weer: van overleven naar genieten.

*Afbeelding 7.1 Piramide Stichtse Rijnlanden*

### *Watertoets*

Ruimte maken voor water in plaats van ruimte onttrekken aan water: dat is de kern van het waterbeleid voor de 21e eeuw. Het watertoetsproces is een van de instrumenten om dit beleid uit te voeren. Het proces is er om waterbelangen in ruimtelijke plannen en besluiten te waarborgen.

De watertoets is geen toets achteraf, maar een proces dat de initiatiefnemer van een ruimtelijk plan (gemeente, projectontwikkelaar, adviesbureau en/of provincie) en de waterbeheerder met elkaar in gesprek brengt in een zo vroeg mogelijk stadium. Onderlinge goede afspraken moeten ervoor zorgen dat het waterhuishoudkundige en ruimtelijke beleid goed op elkaar worden afgestemd.

Het watertoetsproces kent de volgende fasen: idee, initiatief, ontwikkeling, besluitvorming, uitvoering. In elke fase spelen de initiatiefnemer en de waterbeheerder hun rol. Formeel is die rol in het watertoetsproces alleen bij de initiatief-, ontwikkel- en besluitvormingsfase. Daarnaast is het van groot belang dat de waterbeheerder actief meedenkt in de ideefase die vooraf gaat aan het formele proces om op die manier de waterbelangen goed meegenomen te krijgen. Ook is het belangrijk dat de waterbeheerder erbij blijft bij de uitvoering van het plan. In het uitvoeringstraject worden vaak keuzes gemaakt die relevant zijn voor het water, maar die niet in een ruimtelijk plan kunnen worden geregeld.

# *Gemeentelijk Waterbeleidsplan (2018-2022)*

Elke gemeente is verplicht een plan als dit op te stellen en te publiceren. Het is van bovenaf bepaald, welke onderdelen verplicht zijn en welke ruimte gemeenten hebben voor 'eigen' beleid.

Om goede keuzes te kunnen maken zijn drie verschillende kwaliteitsscenario's opgesteld en doorgerekend. Op 27 juni 2017 heeft het College gekozen voor het scenario 'droge voeten en schoon water'. Dit impliceert de volgende kwaliteitskeuzes.

# Kwaliteitskeuzes Afvalwater

- De inzameling van afvalwater vanaf de perceelgrens vindt plaats op basisniveau. Daarnaast zijn alle percelen waar afvalwater vrijkomt voorzien van een aansluiting op riolering om schade voor volksgezondheid en waterkwaliteit in de sloot te voorkomen.
- Voor het transport van afvalwater via de rioolgemalen is gekozen voor hoge kwaliteit.
- Het voorkomen van lozing van afvalwater op oppervlaktewater vindt plaats op basisniveau.
- Het duurzamer maken van de riolering gebeurt op basistempo.

# Kwaliteitskeuzes Hemelwater

- In de gemeente Woerden wordt hoog ingezet op een natuurlijke omgang met hemelwater, omdat dit nodig is om de onderstaande ambitie voor een waterbestendig Woerden te realiseren en water vast te houden voor droge periodes. Dit betekent dat neerslag zo veel mogelijk wordt geïnfiltreerd in de (beperkt verharde) tuinen en openbare ruimte of over het maaiveld af wordt gewaterd naar de sloot. Riolering wordt alleen toegepast als het niet anders kan. Het hemelwater wordt zoveel mogelijk gescheiden van afvalwater. In bestaand gebied koppelt de gemeente daarom openbare ruimte in principe af.
- Om bewoners te stimuleren zelf aan de slag te gaan wordt jaarlijks geld beschikbaar gesteld voor financiële prikkels, omdat blijkt dat de meeste inwoners niet uit zichzelf aan de slag gaan om meer regenwater op hun eigen perceel vast te houden.
- De gemeente heeft de ambitie voor een waterbestendig Woerden dat de gemeentelijke riolering, openbare ruimte en watersysteem in 2050 regenbuien tot 60 mm/uur kan bergen en afvoeren zonder dat er wateroverlast optreedt.

### Kwaliteitskeuzes Grondwater

- Met basiskwaliteit wordt gekozen voor een realistische benadering van het omgaan met te hoge grondwaterstanden in gemeente Woerden.
- Voor het omgaan met de mogelijke gevolgen van te lage grondwaterstanden is gekozen voor basisniveau. De gemeente neemt daarmee vanuit haar grondwaterzorgplicht de verantwoordelijkheid door informatie over de ondergrond en grondwaterstanden te verzamelen en te delen.

# **7.2 Onderzoek**

In het kader van de Wet ruimtelijke ordening (Wro) en Besluit ruimtelijke ordening is voor dit ruimtelijke plan een watertoetsproces doorlopen. De 'watertoets' is een instrument dat waterhuishoudkundige belangen expliciet en op evenwichtige wijze laat meewegen bij het opstellen van ruimtelijke plannen en besluiten. Het is niet een toets achteraf, maar een proces dat de gemeente en waterbeheerder met elkaar in gesprek brengt in een zo vroeg mogelijk stadium. De inzet daarbij is om in elk afzonderlijk plan met maatwerk het reeds bestaande waterhuishoudkundige en ruimtelijke beleid goed toe te passen en uit te voeren*.* 

In het moederplan zijn in de huidige en toekomstige situatie verschillende 'waterthema's' beschreven, waaronder de benodigde watercompensatie. De uit te werken woonbestemming is hierin meegenomen. De benodigde watercompensatie is dan ook al in vorm van oppervlaktewater gegraven.

Hieronder wordt nader informatie gegeven op verschillende waterthema's.

### *Veiligheid*

Het plangebied ligt niet in de nabijheid van een regionale waterkering.

#### *Oppervlaktewatersysteem*

In het te bouwen gebied geldt nu een vaste peil van -1,85 m NAP. Ten noorden en ten oosten ligt een watergang. Deze watergang wordt middels dit plan niet aangepast.

#### *Riolering*

In de gemeente Woerden is een gemengd rioolstelsel aanwezig voor afvalwater en hemelwater. Afvalwater uit het plangebied zal worden afgevoerd via de bestaande riolering. Om het afvoeren van riool- en hemelwater toekomstbestendig te maken dient conform het Gemeentelijk Waterbeleidsplan dient bij nieuwbouw het hemelwater op de perceelgrens gescheiden van afvalwater te worden aangeboden. Hemelwater dat op daken valt, kan ook rechtstreeks worden afgevoerd naar het oppervlaktewater.

#### *Volksgezondheid*

Doordat regenwater gescheiden wordt afgevoerd van het afvalwater, worden (gemengde) riooloverstorten voorkomen en zullen bestaande gemengde overstorten niet verergeren. De risico's van watergerelateerde ziekten en plagen worden hierdoor geminimaliseerd.

#### *Bodemdaling en grondwateroverlast*

Het plangebied is reeds opgehoogd. Het (grond)waterpeil zal in principe niet worden aangepast ten behoeve van dit plan. Eventuele bodemdaling in de omgeving zal niet door het plan worden beïnvloed.

Kamerik heeft een zeer slappe grond. Hiermee is rekening gehouden bij het ontwerp van de woningen en de openbare ruimte. De woningen en de openbare ruimte zijn zo ontworpen dat zij regenwateroverlast zullen tegengaan. Er is aandacht besteed aan de afwatering van het plangebied. Indien ondergrondse constructies worden gebouwd, waarvan de onderkant dieper ligt dan de hoogste grondwaterstand, wordt geadviseerd waterdicht te bouwen om te voorkomen dat overlast van grondwater ontstaat.

Voor drainage in gebieden die gevoelig zijn voor verdroging en bodemdaling is het nodig om een Watervergunning aan te vragen.

#### *Waterkwaliteit*

Het tegengaan van riooloverstorten door de afkoppeling van hemelwater komt de waterkwaliteit ten goede. Het ontstaan van (nieuwe) vervuilingsbronnen dient zoveel mogelijk te worden voorkomen om vervuiling van grond- en oppervlaktewater te beletten.

Het toepassen van niet-uitloogbare bouwmaterialen voorkomt dat het hemelwater, dat wordt afgekoppeld naar het oppervlaktewater, wordt vervuild. In verband hiermee worden eisen gesteld aan de bij de daken, goten en leidingen te gebruiken materialen. Er mogen geen (sterk) uitloogbare materialen zoals koper, lood, zink, teerhoudende dakbedekking of geïmpregneerde beschoeiingen gebruikt worden op delen die met hemelwater in contact komen, zoals de dakbedekking, goten en pijpen of er moet voorkomen worden dat deze materialen kunnen uitlogen (bijvoorbeeld door het coaten van loodslabben).

### *Keur en Legger*

Alle handelingen of werkzaamheden in de nabijheid van watergangen, waterkeringen en waterschapswegen vallen onder de regels van de Keur. In deze verordening van HDSR zijn gebods- en verbodsbepalingen opgenomen om de waterstaatsbelangen veilig te stellen. In de meeste gevallen zal een vergunning moeten worden verleend door HDSR.

De Legger Oppervlaktewater is een register waarin functie, afmetingen en onderhoudsplichtigen van wateren (zoals sloten en vaarten), waterbergingen en natuurvriendelijke oevers vastgelegd zijn. Ook geeft de legger de ligging van wateren, waterbergingen en natuurvriendelijke oevers aan, zodat duidelijk is waarop de Keur van toepassing is.

# *Beheer en onderhoud*

Het beheer en onderhoud van het inzamelings- en transportstelsel van afvalwater, kortom de riolering, ligt bij de gemeente. HDSR is verantwoordelijk voor de zuivering van het aangeleverde afvalwater.

Het HDSR is verantwoordelijk voor het beheer en onderhoud aan de waterkering en de hoofdwatergangen.

Activiteiten binnen de onderhoudsstroken zijn vergunningplichtig op grond van de Keur. Onderhoudsstroken dienen (zwaar) onderhoudsmaterieel te kunnen dragen. Er mogen zich geen obstakels bevinden in de onderhoudsstroken. In voorkomende gevallen kan van bovengenoemde maten worden afgeweken met een ontheffing van het HDSR, mits het onderhoud gewaarborgd is en op een reguliere manier kan worden uitgevoerd.

# **7.3 Conclusie**

Het concept uitwerkingsplan is ter advies aan het Hoogheemraadschap De Stichtse Rijnlanden voorgelegd. De reactie van het Hoogheemraadschap wordt meegenomen in het (definitieve) inrichtingsplan voor de openbare ruimte. De voorwaarden waar deze straks aan moet voldoen staan beschreven in het gemeentelijk waterbeleidsplan. Kortgezegd komt het er op neer dat de openbare ruimte een piekbui van 80 mm moet kunnen weerstaan zonder dat er water in de gebouwen komt. Dat betekent dat de inrichting van de openbare ruimte zodanig moet zijn dat water direct op het oppervlaktewater wordt afgevoerd (waar het plan van uit gaat) en dat, wanneer dat niet snel genoeg kan, het water op straat kan worden opgevangen zonder dat het de woningen in stroomt.

Het aspect water levert geen belemmeringen voor dit uitwerkingsplan. Het uitwerkingsplan wordt, conform het gestelde in artikel 3.1.1. van het Bro, aan het hoogheemraadschap voorgelegd.

# **8 Ecologie**

# **8.1 Kader**

# *Wet natuurbescherming*

Op 1 januari 2017 is de Wet natuurbescherming (Wnb) in werking getreden. Deze wet vervangt drie oude wetten: de Natuurbeschermingswet 1998 (gebiedsbescherming: Natura 2000), de Flora- en faunawet (soortenbescherming) en de Boswet (kapvergunningen).

# **Soorten**

Voor ruimtelijke ingrepen die resulteren in overtreding van één of meer artikelen van de Wnb moet ontheffing worden aangevraagd. Voor een aantal soorten geldt daarenboven het beschermingsregime van de Europese Vogel- en Habitatrichtlijn. Voor werkzaamheden die uit een bestemmingsplan voortvloeien dient voor de start van die werkzaamheden ontheffing te worden aangevraagd indien beschermde soorten voorkomen. Bij de vaststelling van het plan dient duidelijk te zijn of en in hoeverre een ontheffing kan worden verkregen.

Voor alle in de wet genoemde diersoorten (inclusief vogels) geldt dat het verboden is individuen van deze soorten (opzettelijk) te doden of te vangen. Bovendien is het verboden nesten (en eieren) en (vaste) voortplantingsplaatsen of rustplaatsen van dieren opzettelijk te beschadigen of te vernielen dan wel weg te nemen. Voor de in de wet genoemde plantensoorten geldt dat het verboden is exemplaren in hun natuurlijke verspreidingsgebied opzettelijk te plukken en te verzamelen, af te snijden, te ontwortelen of te vernielen. In de Wnb worden drie beschermingsregimes onderscheiden voor beschermde soorten. Voor de eerste twee regimes gelden aanvullende verbodsbepalingen.

Ten slotte is altijd de algemene zorgplicht van toepassing, die inhoudt dat een ieder voldoende zorg in acht neemt voor alle inheemse dieren en planten en hun directe leefomgeving (artikel 1.11 van de Wnb). Concreet betekent dit dat bij ruimtelijke ontwikkeling gezorgd moet worden dat dieren niet gedood worden en dat planten verplant worden. Ook dient gelet te worden op bijvoorbeeld de voortplantingsperiode van amfibieën en de zoogperiode van zoogdieren.

### **Gebieden**

# *Natura 2000*

De Wnb ziet ook op de bescherming van Natura 2000-gebieden (Vrl- en Hrl-gebieden). Voor ieder Natura 2000-gebied zijn instandhoudingsdoelstellingen opgesteld voor één of meerdere soorten en/of habitats. Voor ruimtelijke ontwikkelingen binnen de Natura 2000-gebieden en tevens voor ontwikkelingen daarbuiten die van invloed kunnen zijn (door 'externe werking') op die beschermde natuurgebieden, gelden (strenge) restricties. Voor activiteiten of projecten die schadelijk zijn voor de beschermde natuur geldt een vergunningplicht. Middels een 'habitattoets' dient te worden onderzocht of een activiteit (significante) negatieve effecten op de instandhoudingsdoelstellingen voor Natura 2000 gebieden veroorzaakt. De uitkomsten van de habitattoets dienen te worden beoordeeld door het bevoegd gezag.

#### *Natuurnetwerk Nederland*

Het Natuurnetwerk Nederland (NNN) is het Nederlands netwerk van bestaande en nieuw aan te leggen natuurgebieden. Het netwerk moet natuurgebieden beter verbinden met elkaar en met het omringende agrarisch gebied. Het doel van het NNN is de instandhouding en ontwikkeling van natuurgebieden om daarmee een groot aantal soorten en ecosystemen te laten voortbestaan. Sinds 2014 zijn de provincies het eerste verantwoordelijke bevoegde gezag voor het NNN (daarvoor was dat de rijksoverheid). De provincies hebben in een verordening regelgeving vastgelegd ten aanzien van het NNN.

# **8.2 Onderzoek**

# *Beschermde soorten*

In het kader van de Wet natuurbescherming dient voorafgaand aan de voorgenomen ontwikkeling een quickscan (en mogelijk aanvullend onderzoek) naar de geschiktheid voor en de aanwezigheid van beschermde natuurwaarden plaats te vinden en moet een beoordeling van de effecten op deze natuurwaarden gemaakt worden, inclusief maatregelen om eventuele schade en verstoring te verzachten en er zorg voor te dragen dat de functionaliteit van aanwezig leefgebied voor aanwezige beschermde soorten gewaarborgd blijft. De quickscan is door NWC uitgevoerd, en als bijlage 1 bij dit uitwerkingsplan opgenomen.

Uit het onderzoek blijkt dat er geen effecten zijn te verwachten op flora en fauna binnen de soortgroepen Vleermuizen, Grondgebonden zoogdieren, Vogels met een vaste verblijfplaats, Vaatplanten en Vissen. Voor Amfibieën geldt wel een mogelijke verstoring of vernietiging van het foerageergebied.

Aanvullend onderzoek naar de Rugstreeppad en de Heikikker met behulp van herpetoplaten is benodigd en wordt momenteel voorbereid. Wanneer de voorgenomen ontwikkeling de watergangen aantasten is ook onderzoek benodigd naar de Kamsalamander.

### *Beschermde natuurgebieden*

Door KuiperCompagnons is een stikstofdepositieonderzoek uitgevoerd (bijlage 2). In dit onderzoek is beoordeeld of de aanleg- en de gebruiksfase voor de woningbouw binnen het wijzigingsplan leidt tot een toename van de stikstofdepositie ter plaatse van stikstofgevoelige habitats binnen Natura 2000 gebieden. De uitkomsten van dit onderzoek zijn hieronder in het kort beschreven.

Uit het onderzoek blijkt dat de aanlegfase maatgevend is, zodat alleen de effecten gedurende deze fase zijn beschouwd. Uit de resultaten blijkt dat ter plaatse van stikstofgevoelige habitats in de beschouwde Natura 2000-gebieden, op basis van worstcase uitgangspunten, geen sprake is van een waarneembare toename van de stikstofdepositie. De Wet natuurbescherming leidt daarom niet tot belemmeringen voor de ontwikkelingen in dit plan.

# **8.3 Conclusie**

Uit de quickscan, uitgevoerd door NWC, blijkt dat alleen een mogelijke verstoring of vernietiging van het foerageergebied kan ontstaan voor de soortgroep Amfibieën. Aanvullend onderzoek is benodigd en wordt momenteel voorbereid. Tevens is door KuiperCompagnons een stikstofonderzoek uitgevoerd. Uit dit onderzoek blijkt dat er geen sprake is van een waarneembare toename van de stikstofdepositie. De Wet natuurbescherming leidt daarom niet tot belemmeringen voor de ontwikkelingen in dit plan.

# **9 Duurzaamheid**

# **9.1 Kader**

Sinds 1 januari 2015 worden in het Bouwbesluit de volgende eisen gesteld met betrekking tot energiezuinigheid en milieu:

- 1. Minimale isolatiewaarden (Rc) voor dichte uitwendige scheidingsconstructies. De eisen per onderdeel van de scheidingsconstructie zijn: 4,5 m2K/W voor de gevel, 6,0 m2K/W voor het dak en 3,5 m2K/W voor de vloer;
- 2. Een gemiddelde u-waarde van maximaal 1,65 W/m2K voor ramen (glas en kozijn) en deuren. Daarnaast geldt een maximale u-waarde van 2,2 W/m2K voor ramen, deuren en kozijnen;
- 3. Een maximale EPC-waarde afhankelijk van het type gebouw. De EPC dient berekent te worden middels de EPG methodiek. Voor woningen is de eis 0,4;
- 4. Een Milieuprestatie Gebouw (MPG). Deze verplichting geldt voor alle woningen, woongebouwen en voor kantoorgebouwen met nevenfuncties groter dan 100 m2 .

Om te voldoen aan punt 1 t/m 3 dient een EPC-berekening aangeleverd te worden. Voor de MPG (punt 4) kan gekozen worden voor een SBK-bewijs of voor een berekening uit te voeren met bijvoorbeeld GPRgebouw.

Per 1 juli 2020 wijzigen de nieuwbouweisen in het bouwbesluit. Vanaf dan moet nieuwbouw voldoen aan de eisen voor bijna energieneutrale gebouwen (BENG). Voor nieuwe overheidsgebouwen geldt dat aanvragen van de omgevingsvergunning vanaf 1 januari 2019 moeten voldoen aan de BENG-eisen. De overheid heeft namelijk een voorbeeldfunctie. Deze eisen vervangen de EPC, de huidige eis voor nieuwbouw. BENG is gebaseerd op de Trias Energetica, een driestappenstrategie om een energiezuinig ontwerp te maken.

Daarnaast is de Wet Voortgang Energietransitie (Wet Vet) op 3 april 2018 aangenomen door de Eerste Kamer. Dit betekent dat vanaf 1 juli 2018 geen vergunningen meer worden afgegeven voor nieuwbouw die aangesloten wordt op een gasnet, tenzij de gemeente hiervoor om zwaar wegende redenen ontheffing voor verleend.

### *Provinciaal beleid*

Het provinciaal beleid is vastgelegd in de Provinciale Structuurvisie. Bijbehorende kaders zijn vastgelegd in de Provinciale Ruimtelijke Verordening 2013. Hierin is opgenomen dat binnen het stedelijk gebied de toelichting op een ruimtelijke plan een beschrijving bevat van de wijze waarop rekening is gehouden met energiebesparing en het toepassen van duurzame energiebronnen (art. 3.1. lid 3).

# **9.2 Woerdense situatie**

### *Energieneutraal 2030*

De gemeenteraad van Woerden heeft op 30 oktober 2014 de motie 'Duurzaam met een doel' aangenomen waarin de ambitie omtrent duurzaamheid is verwoord: de gemeente heeft de ambitie om in 2030 CO2-neutraal te zijn. Een ambitie die de gemeente samen met partijen uit de Woerdense samenleving oppakt. Vanaf 2018 worden alle nieuwbouw woningen en gebouwen in de gemeente Woerden energieneutraal gebouwd.

Om duurzaam bouwen verder te concretiseren kan de ontwikkelende partij gebruik maken van de tool GPR gebouw die de gemeente gratis aanbied. GPR gebouw concretiseert duurzaamheid door een rapport cijfer te geven op een vijftal thema's te weten: Energie, Milieu, Gezondheid, Gebruikskwaliteit en Toekomstwaarde. Met een licentie voor de tool kan de ontwikkelaar van een locatie gebruik maken van het computerprogramma GPR gebouw (www.gprgebouw.nl) en hiermee kijken in hoeverre maatregelen voor het gebouw een invulling geven aan duurzaamheid.

# *Circulaire Economie*

In Woerden wilt de gemeente zorgen voor het slimmer, meer lokaal en groener organiseren van de ketens, van grondstof tot reststroom, op basis van de principes van biobased (gebruik van hernieuwbare groene grondstoffen) en circulaire economie. Woerden sluit in haar ambitie aan bij de landelijke doelstellingen, maar de gemeente voegt wel een helder tussendoel in: Uiterlijk in 2050 hebben we in Woerden een volledig circulaire economie gerealiseerd.

De taken voor het verwijderen van huishoudelijk afval liggen in de regio bij AVU (Afval Verwijdering Utrecht). Uitgangspunt voor afval is om op basis van de landelijke plannen 56% van het totale aanbod van huishoudelijk afval gescheiden in te zamelen.

# **9.3 Onderzoek en conclusie**

Bij nieuwbouw wordt toepassing gegeven aan de wettelijke verplichtingen op dit gebied. De nieuwe woningen moeten het milieu zo min mogelijk belasten. Dit dient eveneens tot uitdrukking te komen in de materiaalkeuzen van de toekomstige woningen, een laag energieverbruik en een ontwerp met voorzieningen gericht op de toekomst. De nieuwbouwwoningen worden CO2-neutraal gebouwd. Hiermee wordt voldaan aan het beleidsuitgangspunt van het Actieplan CO2-neutraal 2030. Daarbij is het streven naar woningen met een energielabel van A++++.

Conform de Wet Vet mag de voorgenomen ontwikkeling niet meer op het aardgasnetwerk worden aangesloten. Met de bouw van de woningen wordt hieraan voldaan.

Gelet op het bovenstaande wordt met de bouw van de woningen in voldoende mate rekening gehouden met en invulling gegeven aan zowel het rijks-, provinciaal als gemeentelijk beleid omtrent duurzaamheid.

# **10 Uitvoerbaarheid**

# **10.1 Economische uitvoerbaarheid**

# *Exploitatieverplichting*

Bij de voorbereiding van een bestemmingsplan dient op grond van artikel 3.1.6 van het Besluit ruimtelijke ordening (Bro) in de plantoelichting minimaal inzicht te worden gegeven in de economische uitvoerbaarheid van het plan. Tevens is met de inwerkingtreding van de Wet ruimtelijke ordening de verplichting ontstaan om, indien sprake is van ontwikkelingen waarvoor de gemeente redelijkerwijs kosten moet maken, bijvoorbeeld voor de aanleg van voorzieningen van openbaar nut, en de plankosten, deze moeten worden verhaald op de initiatiefnemer c.q. ontwikkelaar. Een en ander dient te worden vastgelegd in privaatrechtelijke overeenkomsten met iedere grondeigenaar. Als er met een grondeigenaar geen overeenkomst is gesloten en het kostenverhaal niet anderszins is verzekerd, dient een exploitatieplan te worden opgesteld welke tegelijkertijd met het bestemmingsplan moet worden vastgesteld.

In hoofdstuk 11, paragraaf 11.1 "Economische uitvoerbaarheid" van het moederplan (bestemmingsplan "Kamerik Noord-Oost 2") is ingegaan op de economische uitvoerbaarheid van het plan. Hierin staat dat voor de realisatie van het plan de gemeente over alle benodigde grond beschikt. Begin jaren 90 is deze grond verworven. Derhalve is het opstellen van een exploitatieplan niet noodzakelijk. Het bestemmingsplan wordt economisch uitvoerbaar geacht.

# *Conclusie*

Gezien het voorgaande wordt het plan financieel uitvoerbaar geacht.

# **10.2 Maatschappelijke uitvoerbaarheid**

Voorliggend uitwerkingsplan voorziet in de bouw van tien woningen en het vrijgeven van twee particuliere kavels aan de Knotwilgenlaan in Kamerik. De voorgenoemde ontwikkeling wordt op zorgvuldige wijze ingepast binnen de huidige stedenbouwkundige structuur. Daarnaast voorziet de ontwikkeling in een behoefte aan woningen voor senioren. Zodoende wordt met voorliggende ontwikkeling ingespeeld op de veranderende sociale en demografische verhoudingen binnen de kern. Verwacht wordt dat er geen bezwaren bestaan tegen deze ontwikkeling. Daarmee wordt verondersteld dat de voorliggende ontwikkeling maatschappelijk uitvoerbaar is. Daarnaast is in de planprocedure de mogelijkheid geboden om zienswijzen in te dienen (zie ook hoofdstuk 11 van deze toelichting).

# **10.3 Handhavingsaspecten**

Het uitwerkingsplan is bindend voor zowel de overheid als de burger. De primaire verantwoordelijkheid voor controle en handhaving ligt bij de gemeente. Handhaving kan worden omschreven als elke handeling die erop gericht is de naleving van regelgeving te bevorderen of een overtreding te beëindigen. Het doel van handhaving is om de duurzame bescherming van mens en omgeving te waarborgen. Binnen het kader van het uitwerkingsplan heeft regelgeving met name betrekking op de Wet ruimtelijke ordening (Wro) en de Woningwet. Bij overtreding van deze regelgeving moet gedacht worden aan bouwen zonder vergunning, bouwen in afwijking van een verleende vergunning, het handelen zonder of in afwijking van een noodzakelijke omgevingsvergunning voor het uitvoeren van een werk, geen bouwwerk zijnde, of van werkzaamheden en het gebruik van gronden en opstallen in Handhaving wordt onderscheiden in preventieve en repressieve handhaving. Preventieve handhaving bestaat uit actief toezicht door of namens de gemeente door bijvoorbeeld regelmatige controles op de uitvoering van vergunningen. Voorts bestaat preventieve handhaving uit het opstellen van duidelijke en maatschappelijk geaccepteerde regels en uit communicatie en voorlichting. Repressieve handhaving bestaat uit de aanwending van publiekrechtelijke middelen bij geconstateerde overtredingen, zoals het opleggen van een dwangsom of het uitoefenen van bestuursdwang. Daarnaast is het mogelijk strafrechtelijke middelen toe te passen en privaatrechtelijke actie te ondernemen bij inbreuk op het eigendomsrecht van de gemeente. Repressieve handhaving heeft als primair doel een einde te maken aan een specifieke overtreding van de Wro of de Woningwet.

# **11 Overleg en inspraak**

# **11.1 Voorbereidingsfase**

### *Vooraankondiging*

Op grond van artikel 1.3.1 van het Besluit ruimtelijke ordening (Bro) dient voorafgaand aan een procedure van een uitwerkingsplan waarin een ruimtelijke ontwikkeling wordt gefaciliteerd, een vooraankondiging te worden gepubliceerd waarin de gemeente aangeeft een uitwerkingsplan voor te bereiden.

# *Overleg*

Het vooroverleg met diverse partijen zoals de provincie, de waterbeheerder en de veiligheidsregio wordt geregeld in artikel 1.1.1 lid 4 jo. artikel 3.1.1 van het Besluit ruimtelijke ordening (Bro). In dit kader is het concept-ontwerpuitwerkingsplan voorgelegd aan de vaste overlegpartners.

# **11.2 Ontwerpfase**

Overeenkomstig het bepaalde in de Wet ruimtelijke ordening (Wro) is op de voorbereiding van een uitwerkingsplan, afdeling 3.4 van de Algemene wet bestuursrecht van toepassing. Het ontwerp uitwerkingsplan "Kamerik Noord-Oost 2 - Knotwilgenlaan Zuid-Oost" heeft van 16 januari tot en met 26 februari 2020 ter inzage gelegen. Tevens is het wettelijke vooroverleg opgestart. Op 15 januari 2020 is in de Schulenburch in Kamerik een inloopavond gehouden over het ontwerp uitwerkingsplan. De omwonenden en andere belanghebbenden waren hiervoor uitgenodigd.

Er zijn geen zienswijzen ingediend. Wel zijn er ambtelijke wijzigingen doorgevoerd. Het uitwerkingsplan is op één punt gewijzigd vastgesteld. Ambtelijk gezien is het wenselijk dat de regeling ten aanzien van het parkeren achter de voorgevel wordt aangepast. Daarom is artikel 7.2.1 onder j verwijderd. Daarnaast zijn er enkele kleine ambtelijke, tekstuele wijzigingen. Deze wijzigingen zijn opgenomen in de 'Staat van Wijzigingen' die als bijlage 4 is opgenomen.

# **11.3 Vaststellingsfase**

Binnen twaalf weken na de termijn van terinzagelegging moet het college van burgemeester en wethouders gemeenteraad beslissen omtrent de vaststelling van het bestemmingsplan.

Tegen het besluit tot vaststelling staat, voor belanghebbenden, direct beroep open bij de Afdeling bestuursrechtspraak van de Raad van State. Direct na de beroepstermijn treedt, indien tijdens de beroepstermijn geen verzoek om voorlopige voorziening is ingediend, het plan in werking waarna tot planrealisatie kan worden overgegaan.

**BIJLAGEN BIJ DE TOELICHTING**

# **REGELS**

**VERBEELDING**