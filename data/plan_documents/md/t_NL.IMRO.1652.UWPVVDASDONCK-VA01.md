# **"uitwerkingsplan Vicaris van der Asdonckstraat in Gemert"**

*ten behoeve van het plan "Hove Vogelsanck"*

# PLANTOELICHTING

# TOELICHTING

# **INHOUDSOPGAVE**

| 1.                     | Inleiding                     |  |  |  |  |
|------------------------|-------------------------------|--|--|--|--|
| 1.1                    | Aanleiding                    |  |  |  |  |
| 1.2                    | Ligging plangebied            |  |  |  |  |
| 1.3                    | Geldend bestemmingsplan       |  |  |  |  |
| 1.4                    | Opzet van het uitwerkingsplan |  |  |  |  |
| 2.                     | Het plan                      |  |  |  |  |
| 2.1                    | Gebiedsbeschrijving           |  |  |  |  |
| 2.2                    | Planbeschrijving              |  |  |  |  |
| 3.                     | Haalbaarheid van het plan     |  |  |  |  |
| 3.1                    | Beleid                        |  |  |  |  |
| 3.2                    | Omgevingsaspecten             |  |  |  |  |
| 3.3                    | Economische uitvoerbaarheid   |  |  |  |  |
| 4. Wijze van bestemmen |                               |  |  |  |  |
| 4.1                    | Algemeen                      |  |  |  |  |
| 4.2                    | Dit uitwerkingsplan           |  |  |  |  |
| 5.                     | Procedure                     |  |  |  |  |
| 5.1                    | Zienswijzen                   |  |  |  |  |
| 5.2                    | Overleg                       |  |  |  |  |

- 
# **1. INLEIDING**

# **1.1 Aanleiding**

Op 14 juli 2016 is het bestemmingsplan "Stedelijke gebieden, herziening locatie Vicaris van der Asdonckstraat 2016" vastgesteld. Het bestemmingsplan diende om de planologische basis te bieden voor het realiseren van een gezondheidscentrum met groepswoningen. Tevens is in dat bestemmingsplan een uitwerkingsplicht opgenomen om de bouw van maximaal 25 wooneenheden mogelijk te maken. Inmiddels is met de bouw van het gezondheidscentrum een aanvang genomen. Voorliggend uitwerkingsplan geeft invulling aan de uitwerkingsplicht. Initiatiefnemer voor het project is Goed Wonen.

# **1.2 Ligging plangebied**

De nieuwbouwlocatie is gelegen aan de Hove Vogelsanck in Gemert. Westelijk van het plangebied ligt het scholencomplex van het Commanderij College en het gezondheidscentrum in aanbouw, oostelijk van het plangebied is sportcentrum Fitland gevestigd.

*Afbeelding 1. Locatie plangebied*

De gronden zijn nu nog eigendom van de gemeente Gemert-Bakel. Initiatiefnemer voor het plan is woningcorporatie Goed Wonen die de grond koopt van de gemeente. Deze partijen hebben een strategische samenwerkingsovereenkomst met elkaar gesloten over het realiseren van woningen op enkele locaties in de kern van Gemert. Dit is de 4e locatie die op grond van de samenwerkingsovereenkomst wordt ontwikkeld.

# **1.3 Geldend bestemmingsplan**

Het geldend bestemmingsplan is " Stedelijke gebieden, herziening locatie Vicaris van der Asdonckstraat 2016", vastgesteld op 14 juli 2016 door de gemeenteraad van Gemert-Bakel.

Het bedoelde perceel heeft in het plan de bestemming 'Wonen - uit te werken' gekregen. In de planregels is bepaald dat het college van burgemeester en wethouder een plan gaat uitwerken om ter plekke maximaal 25 wooneenheden te kunnen realiseren.

Daarbij zijn de volgende regels van toepassing:

- a. de gebouwen mogen uitsluitend binnen het bestemmingsvlak worden gebouwd; *hieraan wordt voldaan*
- b. de maximale goot- en bouwhoogte mag niet meer bedragen dan zoals op de verbeelding weergegeven; *hieraan wordt voldaan*
- c. er dient binnen het plan een goede verhouding te worden aangebracht tussen groen en parkeren; *zie paragraaf 2.2 voor een toelichting op het stedenbouwkundig plan*
- d. voor het uitwerken van het uitwerkingsgebied wordt voor het overige aangesloten op de bestemmingsregels van de bestemming 'Wonen' zoals opgenomen in artikel 6 van dit bestemmingsplan; *zie hiervoor de planregels bij het uitwerkingsplan*
- e. in het uitwerkingsplan dient een verantwoording plaats te vinden dat de planologisch relevante aspecten geen belemmering vormen voor de ontwikkeling van het plangebied en de omgeving, waarbij rekening wordt gehouden met de volgende aspecten: archeologie, cultuurhistorie, milieu (bedrijven & milieuzonering, bodem, externe veiligheid, geluid, geur en luchtkwaliteit), kabels & leidingen, natuurwaarden (groen en, flora en fauna),stedenbouw, verkeer en water; *zie hiervoor hoofdstuk 3 van deze toelichting*
- f. ter plaatse van de functieaanduiding 'specifieke vorm van Wonen Uit te werken Vicaris van der Asdonckstraat - gevelisolatie' dienen de woningen uitgevoerd te worden met 30 dB gevelwerende voorzieningen conform het bijbehorende akoestisch onderzoek; *dit is in de planregels verwerkt en vormt toetsingskader voor de omgevingsvergunning*
- g. ten aanzien van het aspect kabels en leidingen geldt dat aan weerszijden van de bestaande aanwezige middenspanningskabel, al dan niet verlegd, een zone van 2,5 meter onbebouwd moet blijven. *Hieraan wordt voldaan.*
- h. er dient voldaan te worden aan het gemeentelijk parkeerbeleid dat geldend is op het moment van het verlenen van de (omgevings)vergunningaanvraag. *Dit wordt onderbouwd in hoofdstuk 3.*

Burgemeester en wethouders kunnen toestemming verlenen voor de bouw van de woningen als blijkt dat deze in overeenstemming zijn met het ontwerp uitwerkingsplan.

Hieronder is een uitsnede van het bestemmingsplan weergegeven.

*Afbeelding 2. Uitsnede verbeelding bestemmingsplan*

# **1.4 Opzet van het uitwerkingsplan**

Het uitwerkingsplan bestaat uit een uitwerkingsverbeelding, regels en de toelichting. De toelichting is opgebouwd uit vijf hoofdstukken. Na het inleidende hoofdstuk komen vervolgens in hoofdstuk 2 de bestaande situatie en de planbeschrijving aan bod. In hoofdstuk 3 wordt de haalbaarheid van het plan aangetoond voor wat betreft het (relevante) beleid van de rijksoverheid, de provincie en de gemeente, milieuaspecten, water, archeologie, flora en fauna, verkeer en economische uitvoerbaarheid. Hoofdstuk 4 geeft een toelichting op de juridische planopzet. Het vijfde en laatste hoofdstuk is gewijd aan de planprocedure.

# **2. HET PLAN**

# **2.1 Gebiedsbeschrijving**

Het plangebied ligt in het hart van de kern Gemert. De zuidelijk gelegen St. Annastraat, die vroeger Molenstraat heette, is een historische uitvalsroute van en naar Gemert, wat op onderstaande afbeelding goed te zien is.

*Afbeelding 3. Historische kaart omgeving*

De wijk Molenbroek, waar deze locatie deel van uitmaakt, is in de jaren '70 tot stand gekomen. In die periode zijn ook een aantal ruim gesitueerde openbare voorzieningen gerealiseerd: middelbare school het Commanderij College, het gemeentelijk zwembad en sportpark Molenbroek. Het gemeentelijk zwembad is op enig moment gesloten en (dit deel van) de ligweide is in onbruik geraakt. Ter plekke van het voormalige zwembad is nu al jaren sportcentrum Fitland gevestigd.

*Afbeelding 4. Twee historische kaart en foto's van de ligweide van het gemeentelijk buitenbad. Rechtsonder de planlocatie.*

De planlocatie is bereikbaar via de brede woonstraat Vicaris van der Asdonckstraat. Om het plangebied is een groenzone gelegen. Aan de noordelijke rand van het plangebied staat een appartementengebouw, eveneens eigendom van Goed Wonen. Ten westen van het plangebied wordt momenteel het gezondheidscentrum gebouwd met vier groepswoningen.

# **2.2 Planbeschrijving**

Uitgangspunt is dat de woningbouw aansluit bij de vraag in de huursector.

In de samenwerkingsovereenkomst is opgenomen dat, op basis van een stedenbouwkundige verkenning, minimaal 55 wooneenheden kunnen worden gerealiseerd in het totale gebied. Doordat in een deel van het plangebied nu een gezondheidscentrum met groepswoningen wordt gerealiseerd, is er ruimte voor minder woningen, namelijk 25. Alle woningen zullen worden verhuurd.

Het bouwprogramma bestaat uit:

- Een appartementengebouw met 16 appartementen
- 4 eengezinswoningen
- 5 'sputnik'-woningen; dit is een nieuw concept van betaalbare kleine, aaneengebouwde huurwoningen met optimaal wooncomfort voor 1 tot 2 personen.

De conform de parkeernorm benodigde parkeerplaatsen worden met name gesitueerd op twee centrale parkeerplekken aan de noord- en zuidzijde van het plangebied. De woningen zijn gegroepeerd rond een groene middenzone. De weg door het plangebied (en daarmee ook het plan) heeft de benaming 'Hove Vogelsanck' meegekregen. Deze naam verwijst naar een voormalige hoeve, genaamd Vogelzang. Omdat in de gemeente Gemert- Bakel de straatnaam Vogelenzang al bestaat, is gekozen voor de middeleeuwse schrijfwijze Hove Vogelsanck.

# **3. HAALBAARHEID**

# **3.1 Beleid**

In de toelichting en bijlagen van het moederplan "Stedelijke gebieden, herziening locatie Vicaris van der Asdonckstraat 2016" is gemotiveerd dat de gewenste ruimtelijke ontwikkeling, zoals opgenomen in de uitwerkingsregels, past binnen de beleidskaders van de gemeente Gemert-Bakel en de hogere overheden. De locatie is in de Verordening Ruimte aangeduid als bestaand stedelijk gebied en het aantal en typologie van de woningen past binnen het gemeentelijk woonbeleid (zie bijlage) en de afspraken die hierover zijn gemaakt tussen de gemeente Gemert-Bakel en Goed Wonen.

# **3.2 Omgevingsaspecten**

In de onderbouwing van het moederplan "Woongebied Gemert 2011" is over deze locatie het volgende opgenomen: *in het uitwerkingsplan dient een verantwoording plaats te vinden dat de planologisch relevante aspecten geen belemmering vormen voor de ontwikkeling van het plangebied en de omgeving, waarbij rekening wordt gehouden met de volgende aspecten: archeologie, cultuurhistorie, milieu (bedrijven & milieuzonering, bodem, externe veiligheid, geluid, geur en luchtkwaliteit), kabels & leidingen, natuurwaarden (groen en flora en fauna), stedenbouw, verkeer en water*

Ten behoeve van het moederplan is voor het gehele plangebied een verantwoording op bovenstaande onderwerpen gegeven. In artikel 3.1.1a Bro is vastgelegd dat de onderzoeken en gegevens bij de vaststelling van een bestemmingsplan in ieder geval niet ouder dan twee jaar mogen zijn. In de jurisprudentie is aangegeven dat ook bij verloop van de termijn de onderzoeken nog bruikbaar zijn indien er feitelijk geen wijzigingen hebben plaatsgevonden in het plangebied alsmede er ook geen wijzigingen hebben voorgedaan in wet- en regelgeving. Dit zou immers betekenen dat bij een geheel nieuw onderzoek dezelfde identieke constateringen worden gedaan. Daardoor is bekeken of gezien de termijnoverschrijding de afzonderlijke onderzoeken nog bruikbaar zijn, omdat er geen wijzigingen hebben plaatsgevonden. In de bijlage 'Actualisatie onderzoeken' is een overzicht opgenomen.

# *3.2.1 Bodem*

#### *Bodem*

Uit het rapport 'Vicaris van der Asdonckstraat, Inpijn-Blokpoel, rapportnr. 14P000771, d.d. 26-05-2014' (zie bijlage) blijkt dat:

- de bovengrond plaatselijk licht verontreinigd is met koper;
- de ondergrond plaatselijk licht verontreinigd is met lood;
- het grondwater plaatselijk matig verontreinigd is met 1,2-dichlooretheen en licht verontreinigd is met barium.

Indien de grond elders wordt toegepast (dient o.b.v. het Besluit bodemkwaliteit) dient deze conform AP04 worden gekeurd om te bepalen of deze geschikt is voor de toepassing op een nieuwe locatie;

## *Grondwater*

Ter plekke van het plangebied bevindt zich een grondwaterverontreiniging met vluchtige gechloreerde koolwaterstoffen (VOCl). Deze verontreiniging is ontstaan in de periode 1958-1988 door een chemische wasserij op Lodderdijk 9 die werkte met gechloreerde oplosmiddelen. Sinds 1988 worden deze stoffen niet meer gebruikt. Als gevolg van de natuurlijke stromen van het grondwater en door grondwateronttrekkingen van derden heeft het grondwater zich verspreid tot onder de planlocatie. Voor het plangebied geldt dat de verontreiniging alleen in de zuidelijke strook van het plangebied is geconstateerd op een diepte van 11 tot 20 meter.

De grond zelf is niet verontreinigd. Aan de verontreiniging zijn ook geen risico's voor de volksgezondheid verbonden.

De aanpak van de verontreiniging is in een saneringsplan beschreven. Omdat de verontreiniging geen risico's inhouden of gevaren voor het milieu veroorzaakt, bestaat de aanpak uit: fase 1: het beheren van de verontreiniging. De kwaliteit en de risico's worden periodiek gecontroleerd. Als er risico's kunnen ontstaan worden er maatregelen genomen.

fase 2: het aanpakken van de grondverontreiniging onder het perceel Lodderdijk 9 bij een eventuele herontwikkeling.

Resumerend kan bij beoordeling van het geheel aan onderzoeksresultaten gesteld worden dat de aangetroffen bodemkwaliteit, behoudens de geconstateerde matige verhoging aan som C+T dichlooretheen in het grondwater, aanvaardbaar wordt geacht en zodoende geen belemmering behoeft te vormen voor de beoogde nieuwbouw. De actuele situatie ten aanzien van de verontreiniging is in de afgelopen jaren sinds het verkennend bodemonderzoek gemonitord, zodat het bovenstaande de bodemgesteldheid accuraat onderbouwt.

De constatering dat bepaalde gehalten de desbetreffende achtergrondwaarde overschrijden, kan wel consequenties hebben bij eventuele grondafvoer; de vrijkomende grond is buiten het perceel niet noodzakelijkerwijs multifunctioneel toepasbaar.

### *3.2.2. Water*

Ter voorbereiding op het moederplan heeft Arcadis in november 2015 advies uitgebracht over de wateropgave van de voorgenomen ontwikkeling op het terrein 'Fitland Gemert ', alsmede een duurzame invulling van deze wateropgave. Bij dat onderzoek was ook de bouw van de woningen betrokken.

Naar aanleiding van het rapport van Arcadis was de conclusie van de gemeente dat het voor de lange termijn verstandiger is om het regenwater niet vast te houden in dit gebied vanwege de huidige grondwaterhoogtes in de omgeving. Daarom is gekeken naar een alternatief van afvoeren. Het realiseren van waterberging langs de Molenbroekseloop -waarop meerdere plannen zouden kunnen aanhaken- is als beste optie naar voren gekomen. Om het water hiernaar af te voeren is een nieuw HWA riool noodzakelijk vanaf de ontwikkeling bij de Vicaris van der Asdonckstraat naar de Molenbroekseloop. Het riool in de Predikant Swildenstraat is onlangs al vervangen. Daarbij is ook een separaat hemelwaterriool aangelegd.

In totaal is voor de momenteel geplande ontwikkelingen in Gemert-Noord 1.219 m3 berging noodzakelijk. Op basis van alle onderzoek en overleg (zie bijlagen) is in het moederplan aangegeven dat de volgende maatregelen genomen worden om te voldoen aan de wateropgave in het hele plangebied:

- 1. De bestaande leiding op het terrein wordt ook benut als waterberging;
- 2. Deze leiding wordt gedeeltelijk herlegd en aangesloten op de Predikant Swildenstraat waar inmiddels dus een hemelwaterleiding is aangelegd;
- 3. Hemelwater afvoerleiding loopt vanuit de ontwikkeling via de Predikant Swildenstraat, via de Pastoor Attendorenstraat, Pastoor Gautiusstraat naar Vondellaan;
- 4. Extra berging van 600 m3 wordt aangelegd achter de bestaande overstort aan de Lodderdijk.

#### *3.2.3. Archeologie en Cultuurhistorie*

#### *Archeologie*

Ten behoeve van het moederplan is een proefsleuvenonderzoek uitgevoerd op de gehele locatie (zie bijlage). In de eerste fase van het onderzoek zijn zeven proefsleuven gegraven. In deze putten zijn sporen van greppels en sloten aangetroffen. Deze zijn niet zo heel oud en zijn op kadasterkaarten verder traceren. Verder is er zeer waarschijnlijk een gedeelte van een loopgraaf en een aantal schuttersputjes uit de Tweede Wereldoorlog aangetroffen. Er zijn tot zover nog geen noemenswaardige vondsten gedaan. Op basis van de bevindingen is besloten om de tweede fase van het proefsleuvenonderzoek niet uit te laten voeren. Er komt dus ook geen doorstart naar een opgraving. De sporen en structuren die aangetroffen zijn, zijn niet behoudenswaardig en geven geen aanwijzingen voor verder onderzoek.

De gemeente Gemert-Bakel heeft d.d. 2 mei 2016 besloten om het plangebied betreffende archeologie vrij te geven.

#### *Cultuurhistorie*

In de toelichting bij het moederplan is al aangetoond dat er geen bijzondere historische bebouwing of infrastructuur in dit gebied aanwezig is. Er is op het onderdeel cultuurhistorie geen belemmering voor het plan.

# *3.2.4. Geluid*

#### *Wegvekeerslawaai*

Ter voorbereiding op het moederplan heeft bureau Peutz een akoestisch onderzoek uitgevoerd in november 2015 (zie bijlage). Uit de resultaten van het onderzoek volgt dat nergens ter plaatse van het bouwplan de voorkeursgrenswaarde van 48 dB wordt overschreden. Dit betekent dat het bouwplan binnen het kader van de Wet geluidhinder mogelijk is zonder dat er aanvullende geluidreducerende maatregelen nodig zijn en zonder dat er een hogere waarde behoeft te worden verleend.

## *Industrielawaai*

De nieuwe woningen zijn gelegen naast het sportcomplex van Fitland. Volgens het huidige bestemmingsplan mogen op het terrein van Fitland evenementen plaatsvinden, zowel indoor als outdoor, en dus op een korte afstand van de geplande woningen. Daarom is door Peutz een akoestisch onderzoek industrielawaai uitgevoerd d.d. juni 2016 (zie bijlage). In eerste instantie is bezien welke beperkingen Fitland reeds ondervindt als gevolg van het huidige bestemmingsplan en huidige woningen. Mede op basis van gegevens uit de beschikbare dossier van de gemeente is een rekenmodel opgesteld waarmee de geluidbelasting vanwege Fitland op de gevels van de woningen kan worden berekend. Met behulp van het rekenmodel is de maximale invulling bepaald die voor Fitland mogelijk is binnen de grenswaarden die conform het Activiteitenbesluit voor Fitland bij de bestaande woningen gelden. Vervolgens is uitgaande van deze maximale situatie de geluidbelasting ter plaatse van het toekomstige woningbouwplan bepaald.

De evenementen dienen te voldoen aan de bepalingen die zijn opgenomen in de evenementennotitie 2015 van de gemeente Gemert- Bakel. Op basis van gegevens ontleend aan de toelichting van het huidige bestemmingsplan is met behulp van het rekenmodel wederom de maximaal mogelijke invulling bepaald voor zowel indoor en outdoor evenementen. Vervolgens is uitgaande van deze maximale situaties de geluidbelasting ter plaatse van het toekomstige woningbouwplan bepaald.

Op basis van het onderzoek kan worden geconcludeerd dat, uitgaande van de maximale invulling bij bestaande woningen, te weten 50 dB(A) etmaalwaarde, bij de nieuwe woningen sprake zal zijn van geluidbelastingen tot 48 dB(A) waarmee ook bij de nieuwe woningen door Fitland wordt voldaan zodat de betreffende inrichting op dit punt geen beperkingen ondervindt als gevolg van de nieuwe woningen.

Conform het akoestisch onderzoek dienen de woningen in de oostelijke zone van 25 meter uitgevoerd te worden met 30 dB gevelwerende voorzieningen. Dit is geborgd in de planregels en op de verbeelding.

### *3.2.5. Flora en Fauna*

In de toelichting bij het moederplan is op basis van het onderzoek door Staro van juni 2015 (zie bijlage) aangetoond dat er geen belemmeringen zijn op dit onderdeel, zij het dat het op basis van het veldonderzoek niet uit te sluiten is dat er bomen met holtes aanwezig zijn in de houtsingel. Indien bomen gekapt gaan worden, dient voorafgaand hieraan een vleermuisonderzoek plaats te vinden.

In verband met de inwerkingtreding van de Wet natuurbescherming per 1 januari 2017 is een actualisatie van de toets uit 2015 uitgevoerd (bijlage 25). Doordat de situatie in het plangebied niet wezenlijk is veranderd, is voor deze actualisatie geen veldbezoek uitgevoerd. De toetsing van de voorgenomen plannen aan de Wet natuurbescherming is uitgevoerd aan de hand van de gegevens van de toets flora en fauna uit 2015. Daarnaast is een bronnenonderzoek uitgevoerd waarbij aan de hand van bekende verspreidingsgegevens uit onder andere verspreidingsatlassen en Waarneming.nl is bepaald welke (nieuw) beschermde soorten in de omgeving van het plangebied voorkomen. De conclusie is dat de conclusies uit het rapport van 2015 ook onder de Wet natuurbescherming te handhaven zijn. Er is geen belemmering voor de vaststelling van het bestemmingsplan.

#### *3.2.6. Luchtkwaliteit*

In de toelichting bij het moederplan is aangetoond dat deze woningbouwlocatie past binnen de Regeling 'Niet in Betekende Mate (NIBM)' omdat er (veel) minder dan 500 woningen gebouwd worden.

# *3.2.7. Externe veiligheid*

In de toelichting bij het moederplan is aangetoond dat er in de directe omgeving geen inrichtingen, buisleidingen en / of belangrijke transportroutes aanwezig zijn die in het kader van de externe veiligheid van belang zijn. In deze situatie is in de tussentijd niets veranderd.

#### *3.2.9. Kabels, leidingen en overige belemmeringen*

Een klicmelding wijst uit dat over het terrein een middenspanningsleiding van Enexis loopt (zie bijlage). Het is de intentie om deze leiding te laten liggen. Het definitief stedenbouwkundig plan houdt rekening met de ligging van deze leiding. Deze leiding hoeft niet bestemd te worden (heeft geen beschermingszone), maar aan weerszijde van de middenspanningskabel dient een zone van 2,5m onbebouwd te blijven. Omwille van de helderheid is deze leiding weergegeven op de verbeelding. In de planregels is opgenomen dat aan weerszijden van de middenspanningskabel een zone van 2,5m onbebouwd dient te blijven.

*Afbeelding 5. Ligging middenspanningsleiding*

### *3.2.10. Verkeer en parkeren*

In december 2014 heeft Goudappel-Coffeng een verkeersonderzoek uitgevoerd (zie bijlage) in het kader van deze ontwikkeling, met als basis het concept stedenbouwkundig plan waarin ook al de woningbouw was opgenomen. Het doel van het onderzoek was te bekijken of qua parkeren en verkeer het plan haalbaar is of dat er knelpunten of risico's zijn. In het onderzoek wordt zowel het parkeren als de ontsluiting van het plan behandeld.

### *Verkeersbewegingen*

Het plan genereert op etmaalbasis (werkdag) 760 verkeersbewegingen. Deze verkeersbewegingen zullen merkbaar zijn als toename, maar zijn acceptabel voor zowel de Vicarus Van Asdonckstraat als de Sleutelbosch. Ook kan het verkeer goed worden afgewikkeld met de aansluiting op de Sint Annastraat. De berekeningen zijn gemaakt op basis van prognosejaar 2030, zodat de conclusies van het rapport ook nu, in 2017, nog actueel zijn.

#### *Parkeren*

In de uitwerkingsregels is opgenomen dat voldaan dient te worden aan het gemeentelijk parkeerbeleid dat geldend is op het moment van het verlenen van de (omgevings)vergunningaanvraag. Op 1 juni

2017 is de Parkeerbeleidsnota Gemert-Bakel vastgesteld.

De parkeerbeleidsnota 2017 stelt een parkeernorm van: 1,6 parkeerplaats per woning in de sociale huur x 9 woningen = 14 1,4 parkeerplaats per appartement klein (< 100 m2) x 16 appartementen = 22 In totaal zijn voor dit uitwerkingsplan 36 parkeerplaatsen nodig.

In december 2014 is een parkeerbalans doorgerekend door Goudappel-Coffeng voor het gehele plangebied van de herziening 'Vicaris van der Asdonckstraat', dus inclusief het nieuwe gezondheidscentrum met de groepswoningen. Er mag rekening gehouden worden met dubbelgebruik conform de aanwezigheidspercentages bij de betreffende functies. Een werkdag-middag is de tijd dat de parkeerplaatsen het meest bezet zijn. Vandaar dat de parkeerbalans als gevolg van de nieuwe woningen als volgt uitkomt.

| Categorie             | Aantal<br>eenheden | Norm | Aantal pp | Werkdag<br>middag |    | Werkdag<br>avond | Koop<br>avond | Zat.<br>middag |
|-----------------------|--------------------|------|-----------|-------------------|----|------------------|---------------|----------------|
| Groepswonen Zorgboog  | 28                 | 0,6  | 17        | 100%              | 17 | 100%             | 100%          | 100%           |
| Zorgcentrum           | 13                 | 2,3  | 30        | 100%              | 30 | 30%              | 15%           | 15%            |
| Apotheek              | 1                  | 3,2  | 3         | 100%              | 3  | 30%              | 15%           | 15%            |
| Woningen sociale huur | 9                  | 1,6  | 14        | 60%               | 8  | 100%             | 90%           | 60%            |
| Appartementen klein   | 16                 | 1,4  | 22        | 60%               | 13 | 100%             | 90%           | 60%            |
| Totaal                |                    |      |           |                   | 71 |                  |               |                |

De tabel is bijgewerkt naar de nieuwe Parkeerbeleidsnota Gemert-Bakel. Het totaal aantal benodigde parkeerplaatsen is 80. In het totale plan zijn 97 parkeerplaatsen voorzien. Daarmee wordt ruim voldaan aan de parkeereis.

### *3.2.11 Geur*

In het moederplan is al aangetoond dat op basis van de indicatieve berekening van de geurbelasting de achtergrondbelasting tussen 0 – 3 OuE/m3 bedraagt. Dit is lager dan de gestelde norm van maximaal 13 OuE/m3. In de situatie is tussentijds niets veranderd.

### *3.2.12 Groen*

Ten behoeve van onderliggend plan is door de gemeente een inrichtingsplan opgesteld (zie bijlage). De uitvoering van dit plan is als voorwaarde opgenomen in de planregels,

### **3.3 Economische uitvoerbaarheid**

Met het plan geven de gemeente Gemert-Bakel en Goed Wonen uitvoering aan de samenwerkingsovereenkomst van 6 februari 2013, waarin afspraken zijn gemaakt over grondverkoop aan Goed Wonen op 5 locaties in Gemert-Bakel en het realiseren van een aantal woningbouwplannen aldaar. Voor deze specifieke locatie zijn de afspraken bevestigd in een projectdefinitie. Daarmee is anterieur overeengekomen welke partij voor welke kosten aan de lat staat. Op basis daarvan is het plan economisch uitvoerbaar.

# **4. WIJZE VAN BESTEMMEN**

# **4.1 Algemeen**

Een bestemmingsplan heeft een planperiode van 10 jaar. In het bestemmingsplan kunnen directe en globale bestemmingen worden opgenomen. Indirecte bestemmingen zijn nader uit te werken bestemmingen, zoals de bestemming "Wonen - uit te werken" uit het geldende bestemmingsplan. In een uitwerkingsplan wordt deze indirecte bestemming uitgewerkt tot een directe bestemming, die na inwerkingtreding van het uitwerkingsplan ook onderdeel gaan uitmaken van het bestemmingsplan. Een uitwerkingsplan vormt dus uiteindelijk een onderdeel van een bestemmingsplan.

# **4.2 Uitwerkingsplan**

In dit uitwerkingsplan zijn de voorschriften van het moederplan van toepassing verklaard. De bestemmingen 'Wonen', 'Verkeer-Verblijfsgebied' en 'Groen' zijn van toepassing, alsmede de maatvoeringen en bouwaanduidingen op de verbeelding.

# **5. PROCEDURE**

# **5.1 Zienswijzen**

Het 'Uitwerkingsplan Vicaris van der Asdonckstraat" wordt gedurende zes weken ter inzage gelegd. In deze periode kunnen zienswijzen bij het gemeentebestuur (college van B&W) worden ingediend.

# **5.2 Overleg**

Het wettelijk vooroverleg ex artikel 3.1.1 van het Besluit ruimtelijke ordening is doorlopen. De provinciale reactie is bijgevoegd in de bijlagen. De provincie ziet in het plan geen aanleiding om opmerkingen te maken. Daarnaast zijn de buurtbewoners de afgelopen periode diverse malen geïnformeerd over onderliggende planvoornemen. Een overzicht van de informatiemomenten is als bijlage toegevoegd.

*Dit uitwerkingsplan is opgesteld door Casper Kalb Projectaandrijving*