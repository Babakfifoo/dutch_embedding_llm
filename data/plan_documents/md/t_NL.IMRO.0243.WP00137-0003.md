Wijzigingsplan

# **Hierden Dorp 2011 - Wijzigingsplan III**

**Gemeente Harderwijk**

Datum: 25 april 2017 Projectnummer: 140339.01 ID: NL.IMRO.0243.WP00137-0003

## **INHOUD**

| 1   | Inleiding                           | 3  |
|-----|-------------------------------------|----|
| 1.1 | Aanleiding                          | 3  |
| 1.2 | Ligging en beschrijving plangebied  | 3  |
| 1.3 | Geldende bestemmingsplan            | 5  |
| 1.4 | Opzet van het wijzigingsplan        | 6  |
| 2   | Planbeschrijving                    | 7  |
| 2.1 | Inleiding                           | 7  |
| 2.2 | Huidige situatie                    | 7  |
| 2.3 | Het plan                            | 7  |
| 3   | Haalbaarheid van het wijzigingsplan | 12 |
| 3.1 | Inleiding                           | 12 |
| 3.2 | Beleid                              | 12 |
| 3.3 | Haalbaarheidsaspecten               | 13 |
| 3.4 | Verkeer en parkeren                 | 23 |
| 3.5 | Water                               | 24 |
| 3.6 | Economische uitvoerbaarheid         | 30 |
| 3.7 | Toetsing aan wijzigingsvoorwaarden  | 30 |
| 4   | Wijze van bestemmen                 | 32 |
| 5   | Procedure                           | 33 |
| 5.1 | Inspraak                            | 33 |
| 5.2 | Vooroverleg                         | 33 |
| 5.3 | Zienswijzen                         | 33 |
|     |                                     |    |

## **Bijlagen**

- 1. Bodemonderzoek
- 2. Akoestisch onderzoek
- 3. Quick scan flora en fauna

## **1 Inleiding**

## **1.1 Aanleiding**

Het bestemmingsplan 'Hierden Dorp 2011' is per 16 oktober 2013 onherroepelijk geworden. In dit bestemmingsplan zijn voor zestien locaties wijzigingsbevoegdheden opgenomen. Deze wijzigingsgebieden voorzien onder andere in de nieuwbouw van woningen. Voor de locatie Zuiderzeestraatweg 98, die één van de wijzigingsgebieden vormt, zijn de plannen concreet en is besloten om een wijzigingsplan op te stellen. In dit kader is onderhavig plan opgesteld.

## **1.2 Ligging en beschrijving plangebied**

Het plangebied bestaat uit het perceel Zuiderzeestraatweg 98 in de kern Hierden. Op de navolgende afbeelding is de globale ligging van het plangebied in de kern Hierden aangeduid met een rood kader.

*Weergave ligging wijzigingsgebied*

In de navolgende alinea's is de globale ligging en begrenzing van de plangebied nader omschreven. Voor de exacte ligging en begrenzing van de plangebied wordt verwezen naar de verbeelding bij dit wijzigingsplan.

Het perceel Zuiderzeestraatweg 98 ligt aan de westzijde van de kern Hierden. De Zuiderzeestraatweg is de doorgaande weg tussen Harderwijk en Nunspeet waaraan veel lintbebebouwing is gelegen. Het bebouwingsbeeld is divers, met zowel woningen, als andere functies. Het bebouwingsbeeld wordt bepaald door karakteristieke boerderijen met rieten daken. Onderhavig plangebied betreft momenteel een bestaand woonperceel waar een woning in één van dergelijke karakteristieke boerderij is gelegen.

*Globale begrenzing van het plangebied Zuiderzeestraatweg 98*

De boerderij bevindt zich aan de westzijde van het perceel. De oostzijde van het perceel, waar de nieuwe woning wordt beoogd, is momenteel grotendeels onbebouwd. De navolgende foto geeft een impressie van de huidige situatie in het plangebied.

*Foto huidige situatie in het plangebied Zuiderzeestraatweg 98*

## **1.3 Geldende bestemmingsplan**

Het geldende bestemmingsplan voor onderhavig wijzigingsplan is 'Hierden Dorp 2011'. Het bestemmingsplan is vastgesteld door de gemeenteraad van Harderwijk op 22 september 2011. Naar aanleiding van een tussenuitspraak van de Raad van State op 23 mei 2013 is het bestemmingsplan gewijzigd vastgesteld. Het bestemmingsplan is onherroepelijk geworden op 16 oktober 2013.

Het bestemmingsplan 'Hierden Dorp 2011' is voor het merendeel een consoliderend bestemmingsplan. Daarnaast zijn in het bestemmingsplan voor 16 locaties een wijzigingsregeling opgenomen. Voor onderhavig plan is de wijzigingsgebied 8 van toepassing.

#### Wijzigingsbevoegdheid

In het vigerende bestemmingsplan zijn wijzigingsbevoegdheden opgenomen die onder voorwaarden de bouw van woningen mogelijk maken. De relevante regeling voor wijzigingsgebied 8 is hierna opgenomen, tezamen met artikel 26.17 waarin een aantal algemeen geldende voorwaarden is opgenomen.

26.8 Wro-zone - wijzigingsgebied 8 **(Zuiderzeestraatweg 98)**

Ten aanzien van 'Wro-zone - wijzigingsgebied 8' gelden de volgende voorwaarden:

- a. het totale aantal toe te voegen woningen bedraagt niet meer dan 1;
- b. de breedte en de diepte van de nieuw toe te voegen woning mag niet meer bedragen dan respectievelijk 8 m en 12 m;
- c. de goot- en de bouwhoogte van de nieuw toe te voegen woning mag niet meer bedragen dan respectievelijk 3,5 m en 9 m;
- d. het ontwerp-besluit voor het wijzigingsplan mag niet voor 1 januari 2014 ter visie worden gelegd.

#### 26.17 **(Algemene regeling)**

Wijziging als bedoeld in lid 26.1 tot en met 26.16 mag uitsluitend plaatsvinden indien:

- a. voldaan kan worden aan de in het Gemeentelijk Verkeers- en Vervoers Plan opgenomen parkeernormen;
- b. door middel van een watertoets is aangetoond dat de waterhuishouding op aanvaardbare wijze wordt vormgegeven;
- c. wordt voldaan aan de relevante wet- en regelgeving op het gebied van bodem, geluid, externe veiligheid, luchtkwaliteit, archeologie alsmede flora en fauna;
- d. de economische haalbaarheid is verzekerd.

*Uitsnede uit plankaart vigerend bestemmingsplan*

Het college van burgemeester en wethouders van de gemeente Harderwijk is onder voorwaarden bereid toepassing te geven aan voornoemde wijzigingsbevoegdheden. Voor de locatie wordt daarom middels onderhavig wijzigingsplan het nieuwe planologische kader vastgelegd waarin de woningbouw kan plaatsvinden.

Belangrijke voorwaarde is dat een nieuwe 'rode' ontwikkeling alleen dan ruimtelijk aanvaardbaar kan zijn, wanneer deze wordt gecompenseerd met versterking van het landschap in de omgeving en initiatiefnemers hieraan bijdragen overeenkomstig gemeentelijk beleid, zoals uiteengezet en vastgelegd in de "Structuurvisie Dorpsomgevingsplan Hierden". Initiatiefnemers dragen hieraan bij door het voldoen van een bijdrage aan de ruimtelijke ontwikkeling ex artikel 6.24, lid 1 Wro ten behoeve van een landschapsversterkingsfonds voor de in genoemde structuurvisie omschreven projecten. Kortheidshalve wordt verwezen naar hetgeen hierover is opgemerkt in genoemde structuurvisie en in de toelichting van het bestemmingsplan "Hierden Dorp 2011".

#### **1.4 Opzet van het wijzigingsplan**

Dit wijzigingsplan bestaat uit een verbeelding, regels en een toelichting. Deze toelichting is opgebouwd uit vijf hoofdstukken. Na dit inleidende hoofdstuk wordt in hoofdstuk 2 het plan besproken. Hoofdstuk 3 gaat in op de haalbaarheid van het plan. In hoofdstuk 4 wordt de opzet van het plan en de wijze van bestemmen behandeld. Hoofdstuk 5 tenslotte is gereserveerd voor de resultaten van de procedure.

## **2 Planbeschrijving**

## **2.1 Inleiding**

In dit hoofdstuk wordt het onderhavige plan toegelicht. Het planvoornemen voorziet in de bouw van 1 woning. In de navolgende paragraaf is een beschrijving van de ontwikkeling opgenomen. Allereerst wordt kort de huidige situatie toegelicht.

## **2.2 Huidige situatie**

Het perceel Zuiderzeestraatweg 98 betreft een bestaande woning op een historisch erf. Rondom de woning, die is gevestigd in de oude boerderij bevinden zich in de bestaande situatie diverse opstallen. De onderstaande tekening brengt dit in beeld.

*Situatietekening bestaande situatie*

## **2.3 Het plan**

#### *2.3.1 Algemeen*

Het plan betreft de realisatie van een tweede woning bij deze bestaande woning aan de Zuiderzeestraatweg 98. De nieuwe woning wordt gerealiseerd in het bebouwingslint aan de Zuiderzeestraatweg. De voorgevel van de nieuwe woning wordt in het verlengde van de achtergevellijn van de bestaande boerderij gesitueerd. Hiermee krijgt de nieuwe woning ten opzichte van de bestaande bebouwing een ondergeschikte positionering.

*Situatietekening toekomstige situatie*

*Impressie gevelbeelden woning*

De nieuwe woning heeft een bebouwd oppervlak van ca. 100 m2 en bestaat uit één bouwlaag met kap. De vormgeving van de woning is traditioneel en sluit aan op de omgeving. De nieuwe woning wordt gesitueerd parallel aan de weg en wordt op geruime afstand (ca. 10 m) van de oostelijke perceelgrens gesitueerd. De nieuwe woning ligt in vergelijking met de bestaande woning verder naar achteren op het perceel: de voorgevel ligt ongeveer gelijk met de achtergevel van de bestaande woning.

Achter de nieuwe woning zullen één of enkele bijgebouwen worden gerealiseerd. Dit wordt nog nader uitgewerkt, om deze reden staan deze bijgebouwen nog niet aangeduid op de situatietekening. Er zijn al wel denkrichtingen voor de bijgebouwen. Er wordt gedacht schuur in een karakteristieke schaapskooi-achtige uitstraling die is gedekt met riek. De navolgende afbeelding geeft een impressie van deze 'schaapskooi'.

*Impressie gevelbeeld schaapskooi/schuur*

Het erf krijgt een passende inrichting. Door de wat meer naar achteren gelegen situering van de nieuwe woning, worden de bestaande bomen (boomgaard) aan de straatzijde behouden.

#### *2.3.2 Beeldkwaliteit*

Op 22 september 2011 is bij de vaststelling van het bestemmingsplan Hierden Dorp 2011, door de gemeenteraad besloten om de beeldkwaliteitseisen, zoals genoemd in paragraaf 5.9.1.5 van het bestemmingsplan Hierden Dorp 2011 toe te voegen aan de Welstandsnota. Deze beeldkwaliteitsaspecten zijn op alle ontwikkelingslocaties van toepassing en dus ook op onderhavig plan.

#### *Algemeen*

#### *Doel*

In deze paragraaf worden richtlijnen beschreven voor de vormgeving van de nieuwe bebouwing en de erfinrichting. Er wordt een ruimtelijk kader gegeven op basis waarvan architecten de woningen kunnen gaan ontwerpen. Daarnaast geeft het de paragraaf criteria waaraan de welstandscommissie deze bouwplannen kan toetsen.

#### *Sfeer*

De gemeente wil op een verantwoorde wijze invulling geven aan nieuwe bebouwingsmogelijkheden in Hierden Dorp, zodat wordt aangesloten bij de cultuurhistorische en stedenbouwkundige kwaliteiten van het gebied.

#### *Nieuwe bebouwing*

Voor de nieuwe bebouwing wordt verwezen naar de historische bebouwing die te vinden is in het gebied. Veel voorkomende historische bebouwing behoort tot het type "Hallehuisboerderij". Dit type boerderij bestaat uit een bouwlaag afgedekt met een zadeldak (met wolfseind). Het kleur- en materiaalgebruik is gedekt en ingetogen. Baksteen (rood of bruin), (antracietgrijze) gebakken pannen en riet zijn de meest gebruikte materialen en kleuren. De erven zelf waren groen ingericht en kenden vaak zowel decoratieve als functionele elementen. Decoratief waren de zorgvuldig ingerichte bloemperkjes en palmheggetjes. Van functionele aard waren de moestuin, fruitbomen en leilinden. Het spreekt voor zich dat de scheiding tussen decoratief en functioneel niet zo strikt was als hier wordt voorgesteld. Als erfafscheiding werden meidoorn en heggen gebruikt. Hoge houtwallen en singels hielden de boerderijen het hele jaar door uit de wind. Voor de nieuwe ontwikkelingen is het niet noodzakelijk te bouwen in historiserende stijl. De genoemde agrarische kenmerken kunnen prima in een moderne uitvoering verwerkt worden, zoals hier navolgend is afgebeeld.

*Impressies nieuwe bebouwing*

#### *Huizen op straathoeken*

Veel aandacht moet worden gegeven aan de vormgeving van huizen op straathoeken. Zijgevels die grenzen aan een straat moeten worden vormgegeven als een aantrekkelijke straatgevel met tenminste een raamopening (bij voorkeur ook een voordeur of meerdere ramen). Zeker langs belangrijke dwarsstraten onderscheidt de vormgeving van de hoekhuizen zich van de andere huizen in dezelfde straat door vorm, maat, kleur en/of architectonisch accent. Bij vrijstaande woningen op straathoeken worden garages niet aan de zijde van de straathoek gesitueerd, maar aan de andere zijde naast de woning.

#### *Erfafscheidingen*

Om een landelijke sfeer te kunnen realiseren moet veel zorg worden besteed aan de erfafscheidingen tussen privé-tuinen en openbaar gebied. Waar zijtuinen grenzen aan het openbare gebied worden hagen (beuk of meidoorn) toegepast als tuinafscheiding.

#### *Criteria*

*Situering*

- woningen zijn gericht naar de openbare ruimte;
- zijgevels die duidelijk zichtbaar zijn vanaf de openbare weg zijn als voorgevel behandeld;
- woningen zijn niet identiek aan elkaar.

#### *Massa en vorm*

- met de nieuw te bouwen woningen wordt aangesloten bij de karakteristieken en de kenmerken van het gebied, de inpassing van massa en vorm tussen de bestaande bebouwing is zorgvuldig;
- er is sprake van een compacte eenduidige hoofdbouwmassa;
- de hoofdbouwmassa bestaat uit één bouwlaag met kap (zadeldak met wolfseind);
- de nokrichting is haaks op de weg;
- de bijgebouwen kennen ondergeschiktheid t.o.v. het hoofdgebouw (in positionering en volume) en hebben een zadeldak (met wolfseind);
- de woningen krijgen een forse kap, die bij voorkeur aan de zijkant van de woning doorloopt;
- de ruimte tussen de woningen wordt krijgt een open en ruim karakter. Garages en carports bevinden zich bij voorkeur losstaand op het achterterrein, minimaal vijf meter achter de voorgevelrooilijn;
- Van belang is een evenwicht tussen enerzijds het inpassen in de omgeving, en anderzijds een individuele uitstraling.

#### *Gevels*

- de gevelindeling mag een eigentijds karakter krijgen.
#### *Materiaalgebruik*

- er wordt gebruik gemaakt van natuurlijke materialen of hieraan gelijkwaardige producten;
- in hoofdzaak baksteen en gebakken dakpannen of riet toepassen. Op sommige plaatsen kan hout of stucwerk in de gevel verwerkt worden. Het gebruik van (semi)geglazuurde dakpannen is niet toegestaan.

#### *Kleurgebruik*

- het kleur- en materiaalgebruik is gedekt en ingetogen. Voor de hoofdmaterialen wordt uitgegaan van aardkleuren (rood/ bruin), in combinatie met antracietgrijze / rode gebakken dakpannen of riet;
- kleuren van dakpannen en metselwerk zijn op elkaar afgestemd.

#### *Afwerking erven*

- bij voorkeur hagen of heggen toepassen, al dan niet voorzien van open (en donker geschilderd) sierhek;
- gebouwde erfafscheidingen vormgeven in samenhang met de architectuur en hoofdmateriaalkeuze van het pand;
- zijerven grenzend aan openbare ruimte als voorerf behandelen;
- achtererven in zicht van de openbare ruimte: erfafscheidingen niet hoger dan 2 meter. Bij voorkeur worden hagen toegepast, al dan niet voorzien van open en donker geschilderd hekwerk;
- de erven zijn groen ingericht en kennen zowel decoratieve als functionele elementen.

## **3 Haalbaarheid van het wijzigingsplan**

## **3.1 Inleiding**

In dit hoofdstuk wordt ingegaan op de planologische haalbaarheid van het onderhavig plan. Allereerst wordt hierbij ingegaan op het relevante beleid in paragraaf 3.2. In paragraaf 3.3. wordt vervolgens specifiek ingegaan op de planologische uitvoeringsaspecten.

## **3.2 Beleid**

Onderhavig plan betreft verdichting van de kern Hierden met één woning. Dit inbreidingsplan is mogelijk gemaakt in het vastgestelde bestemmingsplan 'Hierden Dorp 2011'. In dat bestemmingsplan is ingegaan op de passendheid van de inbreidingslocaties binnen de geldende regelgeving en het geldende beleid op rijks-, provinciaal en gemeentelijk niveau. In algemene zin is de conclusie dat de inbreidingslocaties onder voorwaarden passend zijn binnen de geldende regelgeving en het geldende beleid. Voor de specifieke toetsing aan het beleid kan verder worden verwezen naar de toelichting van het bestemmingsplan 'Hierden Dorp 2011'.

### *3.2.1 Omgevingsvisie Gelderland en omgevingsverordening*

Het provinciale ruimtelijke beleid is verwoord in de omgevingsvisie Gelderland, die d.d. 9 juli 2014 vastgesteld is door Provinciale Staten van Gelderland. De bijbehorende omgevingsveordening is vastgesteld d.d. 24 september 2014.

### Omgevingsvisie

De provincie kiest er in deze Omgevingsvisie voor om vanuit twee hoofddoelen bij te dragen aan gemeenschappelijke maatschappelijke opgaven. Deze zijn:

- 1. een duurzame economische structuur;
- 2. het borgen van de kwaliteit en veiligheid van onze leefomgeving.

### Omgevingsverordening

In de Omgevingsverordening zijn vrijwel alle regels vervat die betrekking hebben op de fysieke leefomgeving en betreffen ruimtelijke ordening, milieu, water, mobiliteit en bodem. Ze wordt ingezet ter waarborging van de doorwerking van het provinciaal beleid in onder meer bestemmingsplannen.

#### Nieuwe woonlocaties

In Artikel 2.2.1.1 is de volgende bepaling opgenomen: "In een bestemmingsplan worden nieuwe woonlocaties en de daar te bouwen woningen slechts toegestaan wanneer dit past in het vigerende door Gedeputeerde Staten vastgestelde Kwalitatief Woonprogramma voor de betreffende regio successievelijk het door Gedeputeerde Staten vastgestelde Regionaal Programma Wonen."

#### Gelderse Ladder

Voor een goede afweging van keuzes voor locaties van nieuwe gebouwen, staat de 'Gelderse ladder voor duurzaam ruimtegebruik' centraal. De juridische basis hiervoor is de ladder voor duurzame verstedelijking die het Rijk heeft vastgelegd in het Bro. Dit houdt in dat in bestemmingsplannen die voorzien in een stedelijke ontwikkeling moet worden aangegeven hoe met de ladder is omgegaan (behoefte, bestaand stedelijk gebied, bereikbaarheid).

#### Toetsing

Het onderhavige plan leidt tot de toevoeging van één wooneenheid. In het bestemmingsplan 'Hierden Dorp 2011' is reeds aangetoond dat alle wijzigingsbevoegdheden (waaronder onderhavige) passend zijn binnen het op regionale schaal afgestemde woningbouwprogramma. Gezien de kleinschaligheid van het plan (één woning) hoeft de Ladder niet te worden doorlopen.

#### *3.2.2 Structuurvisie Dorpsomgevingsplan Hierden*

Voor de ontwikkelingslocaties zoals opgenomen binnen het bestemmingsplan 'Hierden Dorp 2011', waaronder ook onderhavige locatie, geldt dat het toevoegen van nieuwe 'rode functies' gepaard dient te gaan met landschappelijke versterking, omdat zonder landschappelijke versterking er geen sprake is van een goede ruimtelijke ordening. In de structuurvisie Dorpsomgevingsplan Hierden wordt aangegeven op welke wijze het landschap in en rondom Hierden versterkt kan worden en wordt een relatie gelegd tussen het toevoegen van nieuwe 'rode' functies en de daarmee noodzakelijke landschappelijke versterking.

#### Toetsing

Er is rekening gehouden met de uitspraken uit de structuurvisie op welke wijze kan worden voorzien in een landschappelijke versterking.

## **3.3 Haalbaarheidsaspecten**

In het kader van het bestemmingsplan 'Hierden Dorp 2011' zijn diverse onderzoeken uitgevoerd. Hiermee is de uitvoerbaarheid van dat bestemmingsplan grotendeels aangetoond. Om die reden worden in dit wijzigingsplan niet alle milieuaspecten en overige haalbaarheidsaspecten opnieuw behandeld. Er kan wat dat betreft worden verwezen naar het bestemmingsplan 'Hierden Dorp 2011'.

Wel wordt in de navolgende paragrafen specifiek ingegaan op de milieuaspecten die specifiek worden genoemd bij de wijzigingsregels, namelijk bodem, geluid, bedrijven en milieuzonering, externe veiligheid, luchtkwaliteit, archeologie en flora en fauna. Daarnaast dient ingegaan te worden op de aspecten water, verkeer en parkeren en de economische uitvoerbaarheid.

#### *3.3.1 Bodem*

#### Algemeen

Voordat een bestemmingsplan wordt vastgesteld, moet aangetoond zijn dat de bodem en het grondwater geschikt zijn voor het beoogde gebruik.

#### Onderzoek

Er is een verkennend bodemonderzoek1 uitgevoerd ter plaatse van het plangebied. Aanleiding voor het bodemonderzoek zijn voorgenomen bouwactiviteiten. Doel van dit onderzoek is om de algemene bodemkwaliteit te bepalen ter plaatse van de onderzoekslocatie, waarmee bekeken kan worden in hoeverre deze bodemkwaliteit een belemmering kan vormen voor het beoogde gebruik en/of de voorgenomen ontwikkelingen.

#### *Verwachtingspatroon*

De gehele locatie kan op basis van het vooronderzoek als niet-verdacht worden beschouwd. Bij het vooronderzoek zijn geen gegevens naar voren gekomen die kunnen duiden op de aanwezigheid van asbest op of in de bodem van de onderzoekslocatie.

#### *Resultaten*

De bovengrond bestaat overwegend uit donkerbruin, matig fijn zand. Daaronder bestaat de ondergrond overwegend uit lichtbruin, matig fijn zand. Tijdens de monstername bedroeg de grondwaterstand 140 cm-mv voor peilbuis 1.

Tijdens de veldwerkzaamheden is gelet op het voorkomen van asbest. Visueel is op de bodem en in het opgeboorde materiaal geen asbestverdacht materiaal waargenomen. Op zintuiglijke wijze zijn de navolgende afwijkingen waargenomen:

- a. boring 3 (van 0-50 cm-mv) puin (licht);
- b. peilbuis 1 (van 0-50 cm-mv) puin (licht).

Op basis van de analyseresultaten kan geconcludeerd worden dat:

- a. de bovengrond licht verontreinigd is met Zink en PAK;
- b. In de ondergrond is geen van de onderzochte stoffen aangetroffen in een concentratie boven de achtergrondwaarde of de detectiegrens van de desbetreffende stof.
- c. het grondwater licht verontreinigd is met Barium en Zink.

Het is bekend dat in de bodem (grond en grondwater) zware metalen in fluctuerende gehalten kunnen voorkomen, zowel door natuurlijke bronnen als door menselijke activiteiten veroorzaakt (vermesting). De gehalten betreffen dan (natuurlijke) achtergrondwaarden.

De verhoogde gehalten PAK in de grond worden (deels) waarschijnlijk veroorzaakt door de waargenomen antropogene bestandsdelen (puin-/kooldeeltjes) en/of door microscopisch kleine deeltjes (bijv. roet). Het betreffen dan diffuus verspreide verontreinigingen.

<sup>1</sup> Verkennend bodemonderzoek Zuiderzeestraatweg 98 te Hierden, Milieutechniek Rouwmaat Groenlo bv, kenmerk MT.14243, 8 oktober 2014.

#### *Slotconclusie en aanbevelingen*

De hypothese "De gehele locatie is onverdacht" dient grotendeels aangenomen te worden. Op basis van de onderzoeksresultaten bestaat er naar de mening van het onderzoeksbureau op grond van de milieuhygiënische kwaliteit van de bodem geen bezwaar het onderzochte terreindeel voor de geplande bouwdoeleinden te gebruiken.

Eventueel vrijkomende grond kan niet zondermeer in het grondverkeer worden opgenomen. Mocht de grond naar elders worden getransporteerd, dient te worden nagegaan in hoeverre de kwaliteit van de af te voeren grond overeenstemt met de verwerkingsmogelijkheden die voor de betreffende stort- c.q. hergebruikslocatie gelden. Deze zijn geformuleerd in het Besluit bodemkwaliteit. Aanbevolen wordt dan ook de eindverwerkingslocatie in overleg met het bevoegd gezag vast te stellen. Mocht grondwater onttrokken worden t.b.v. bemaling, dient bekeken te worden in hoeverre de grondwaterkwaliteit de lozingsnormen overschrijdt.

#### Conclusie

Het aspect bodem vormt geen belemmering voor de haalbaarheid van het plan.

#### *3.3.2 Geluid*

#### Algemeen

De mate waarin geluid, veroorzaakt door het wegverkeer en/of door inrichtingen, het woonmilieu mag belasten, is geregeld in de Wet geluidhinder. In het geval van bestaande situaties waar geen nieuwe geluidsgevoelige functies zijn voorzien, wordt de geluidsbelasting met betrekking tot de wettelijke normen voor binnenniveaus geregeld via het Bouwbesluit. Indien derhalve een bestaande woning of een ander geluidsgevoelig object een uitbreiding wenst te realiseren, moet bij de omgevingsvergunning voor het bouwen worden aangetoond dat sprake is van een aanvaarbare binnenwaarde (bijvoorbeeld 33 dB bij woningen).

#### Algemeen onderzoek

Het bestemmingsplan 'Hierden Dorp 2011' voorziet middels enkele wijzigingsbevoegdheden in een aantal nieuwe ontwikkelingen. De gemeente Harderwijk heeft in een akoestisch onderzoek de akoestische situatie wat betreft verkeerslawaai en industrielawaai voor de wijzigingsgebieden globaal in beeld gebracht*2* . Uit het onderzoek blijkt dat de ontwikkelingslocatie niet is gelegen binnen de zone van het gezoneerde bedrijventerrein Lorentz of de spoorlijn Amersfoort-Zwolle. Ten aanzien van het wegverkeerslawaai blijkt uit de beoordeling dat in het gemeentelijk Milieubeleidsplan voor Hierden Dorp een ambitiewaarde van maximaal 53 dB is vastgelegd.

Ook de onderhavige ontwikkelingsslocatie Zuiderzeestraatweg 98 is in het onderzoek opgenomen. Uit het onderzoek blijkt dat de ambitiewaarde niet wordt overschreden, maar wel de voorkeursgrenswaarde van 48 dB. De hoogste berekende gevelbelasting bedraagt 53 dB. In het onderzoek is gesteld dat in dit soort gevallen bij toepassing van de wijzigingsbevoegdheid nader dient te worden getoetst aan het geluidaspect (vaststelling hogere waarde en/of uitvoering dove gevel).

<sup>2</sup> Gemeente Harderwijk (7 februari 2011) beoordeling onderzoekslocaties Hierden Dorp.

Hiernaast heeft de gemeente aangegeven dat het voorliggende algemene akoestische onderzoek niet voldoende is om de hogere grenswaardenprocedure te doorlopen en de hogere waarden af te geven voor de locatie Zuiderzeestraatweg 98, aangezien dit onderzoek uitgaat van globale verkeersintensiteiten. Om die reden is een nieuw specifiek akoestisch onderzoek uitgevoerd.

#### Specifiek onderzoek

#### *Algemeen*

Er is een akoestisch onderzoek inzake onderhavig plan uitgevoerd3 . Dit onderzoek had tot doel inzicht te geven in het akoestisch klimaat van de nieuwe woning ten gevolge van wegverkeerslawaai. De geluidsbelasting van woningen wordt getoetst aan de normen uit de Wet geluidhinder (Wgh).

#### Toetsing aan de Wet geluidhinder

Uit het onderzoek naar de geluidsbelastingen dat bij de wijzigingslocatie Zuiderzeestraatweg 98 de voorkeursgrenswaarde van 48 dB wordt overschreden. De hoogste geluidsbelasting ten gevolge van de Zuiderzeestraatweg bedraagt 58 dB, inclusief aftrek ex artikel 110g Wgh.

De maximale ontheffingswaarde voor nieuw te bouwen woningen langs een bestaande weg in (binnen)stedelijk gebied bedraagt 63 dB. De maximale ontheffingswaarde wordt hiermee niet overschreden.

#### Verlening van hogere waarden

Het doel van de Wgh is geluidhinder te voorkomen. Maatregelen om de voorkeursgrenswaarde te bereiken zijn bijvoorbeeld het toepassen van stil wegdek op de Zuiderzeestraatweg, het vergroten van de afstand tussen de woningen en de weg of het toepassen van dove gevels. Gezien de beperkte schaal van dit plan lijkt het niet mogelijk of gewenst om effectieve maatregelen te treffen die de geluidsbelastingen terugbrengen tot een waarde die lager is dan de voorkeursgrenswaarde van 48 dB. Voor de wijzigingslocatie Zuiderzeestraatweg 98 kan door de gemeente een hogere waarde worden verleend. Aangezien de geluidsbelasting bij deze wijzigingslocatie redelijkerwijs niet terug kan worden gebracht tot de voorkeursgrenswaarde van 48 dB kan op basis van het gemeentelijke geluidsbeleid "Beleidsregels Wegverkeerslawaai Gemeente Harderwijk" hogere waarden van 58 dB worden verleend. De verlening van de hogere waarde vindt plaats in een aparte hogere waarde-procedure gelijktijdig met de bestemmingsplanprocedure.

#### Waarborgen van het wooncomfort

Het plangebied is een geluidsbelaste locatie met een geluidsbelasting van meer dan 48 dB en daarom moet bij de beoordeling van het plan en bij de verlening van de hogere waarden ook nog worden gekeken naar zogenaamde compenserende factoren (aanvullende eisen ten aanzien van het wooncomfort). In dit plan zijn de volgende compenserende factor van toepassing:

- De woning heeft één of meerdere geluidsluwe gevels;
- De buitenruimte is bij de woning aan de geluidsluwe zijde gelegen;
- Minimaal één slaapkamer in de woning is gelegen aan de geluidsluwe zijde.

<sup>3</sup> Akoestisch onderzoek wegverkeer, Hierden Dorp 2011- Wijzigingsplan III, Gemeente Harderwijk, datum: 15 november 2016, SAB, kenmerk 140339.01.

Vanuit een akoestisch oogpunt kan worden gesteld dat er sprake is van een goede ruimtelijke ordening.

#### Toetsing aan het Bouwbesluit 2012

Op grond van het Bouwbesluit 2012 dient een akoestische binnenwaarde van 33 dB bij woningen ten gevolge van wegverkeerslawaai gegarandeerd te worden. In de onderstaande tabel staat de hoogste geluidsbelasting (exclusief aftrek ex artikel

110g Wgh) en de minimaal benodigde gevelwering weergegeven.

| Wijzigingslocatie     | Hoogste geluidsbelastingen in<br>dB | Minimaal benodigde<br>gevelwering in dB |
|-----------------------|-------------------------------------|-----------------------------------------|
|                       | excl. aftrek ex art. 110g Wgh       |                                         |
| Zuiderzeestraatweg 98 | 63                                  | 30                                      |

*Tabel hoogste geluidsbelastingen en minimaal benodigde gevelwering*

Ter indicatie: volgens artikel 3.2 van het Bouwbesluit 2012 bezit een standaard gevelconstructie een minimale geluidsisolatie van 20 dB. In een aanvullend bouwakoestisch onderzoek moet worden onderzocht of aanvullende gevelmaatregelen nodig zijn voor de wijzigingslocatie Zuiderzeestraatweg 98 om de binnenwaarde van 33 dB te halen.

#### Conclusie

Het aspect geluid vormt geen belemmering voor de uitvoerbaarheid van het plan. Wel dient er een hogere waardenprocedure te worden doorlopen. Deze procedure kan tegelijkertijd met dit bestemmingsplan worden gevoerd.

### *3.3.3 Bedrijven en milieuzonering*

### Algemeen

Een doel van de ruimtelijke ordening en het milieubeleid is het handhaven en verbeteren van de kwaliteit van de leefomgeving. In een bestemmingsplan wordt daarom onder andere ingezet op de milieuzonering van bedrijfsfuncties. Het gaat erom dat voldoende ruimtelijke scheiding is tussen enerzijds milieubelastende inrichtingen en bedrijven en anderzijds milieugevoelige functies als wonen.

Bij de milieuzonering wordt gebruikt gemaakt van de door de Vereniging van Nederlandse Gemeenten (VNG) opgestelde publicatie 'Bedrijven en Milieuzonering'4 . Een kwalificatie van de bedrijfsfuncties in het plangebied vindt plaats op basis van de Staat van bedrijfsactiviteiten, zoals opgenomen in voornoemde VNG-uitgave. Per milieuaspect (geur, stof, geluid, gevaar, lucht-, water- en bodemverontreiniging, verkeersaantrekkende werking en visuele hinder) is in deze brochure voor inrichtingen een afstand genoemd, welke tot de dichtstbijzijnde milieugevoelige bebouwing in beginsel in acht moet worden genomen. Zonering op basis van de VNG-methode gebeurt aan de hand van een categorie-indeling. Bedrijven zijn in categorieën ingedeeld, waarbij de categorie is gekoppeld aan een afstand die aangehouden dient te worden tot gevoelige functies. Bepalend is de afstand van het meest hinderlijke milieuaspect, die resulteert in de zogenaamde grootste afstand. Uit specifiek milieuonderzoek in het kader van het milieuvergunningtraject kan blijken dat de grootste afstand voor het betreffende bedrijf

<sup>4</sup> VNG, Bedrijven en Milieuzonering, maart 2009.

kleiner is dan op basis van de VNG-lijst is aangegeven, bijvoorbeeld door de omvang en/of aard van de activiteiten en/of technische vooruitgang.

#### Onderzoek

In de directe omgeving van de geprojecteerde woning op het perceel Zuiderzeestraatweg 98 zijn uitsluitend woningen gelegen. Dit blijkt uit onderstaande bewerkte kaart op basis van de plankaart van het bestemmingsplan 'Hierden Dorp 2011'.

*Kaartbeeld ligging nieuwe woning in omgeving geprojecteerd op luchtfoto (Google Maps)*

De volgende bedrijven bevinden zich in de omgeving van het plangebied:

- 1. Aan de westzijde van het plangebied bevindt zich een winkel (verkoop witgoed, elektronische apparaten, Zuiderzeestraatweg 98). Deze winkel ligt op circa 25 m. De indicatieve zone conform de VNG|-publicatie is 10 m ('Detailhandel voor zover n.e.g.', SBI2008-code 47A, categorie 1). De nieuwe woning ligt buiten deze zone.
- 2. Aan de oostzijde is een wellnescomplex gelegen (de Zwaluwhoeve). Op grond van het vigerende bestemmingsplan De Zwaluwhoeve (vastgesteld d.d. 27-04- 2010) kan aan de westzijde van dit complex een parkeerterrein worden gerealiseerd. Deze ligt op minimaal 80 m van de woning. Een wellnesscentrum is als zodanig niet in de VNG-publicatie opgenomen, wel saunabaden. Deze hebben een indicatieve zone van 30 m. De woning ligt dus ruim buiten deze zone. Het parkeerterrein kan voor hinder zorgen. Deze functie is ook genoemd in de VNGpublicatie, hiervoor geldt een indicatieve zone van 30 m ('Autoparkeerterreinen, parkeergarages', SBI2008-code 5221.1, categorie 2). Onderhavig plan valt ook ruim buiten deze zone.
- 3. Aan de westzijde is een agrarisch perceel gelegen. Op grond van het vigerende bestemmingsplan blijkt dat het om een oud agrarisch perceel gaat (Zuiderzeestraatweg 90). Hier mogen melkkoeien worden gehouden en geldt er daardoor een minimale afstand van 50 meter vanaf het emissiepunt tot omliggende woningen. Hier wordt aan voldaan, want de nieuwe woning ligt op ca. 150 m, dus ruim buiten deze zone. Er hoeven dus geen belemmeringen te worden verwacht.

#### Conclusie

Het aspect bedrijvigheid vormt geen belemmering voor de haalbaarheid van dit plan.

#### *3.3.4 Externe veiligheid*

#### Algemeen

Het aspect externe veiligheid betreft het risico op een ongeval waarbij een gevaarlijke stof aanwezig is. Deze gevaarlijke stoffen kennen twee verschillende bronnen. Dit zijn de stationaire bronnen, zoals een chemische fabriek of een lpg-tankstation, en de mobiele bronnen, zoals een tankwagen. Op de navolgende afbeelding is een fragment van de provinciale risicoatlas Gelderland opgenomen. Op deze uitsnede zijn de stationaire en (deels) mobiele bronnen in het plangebied weergegeven.

#### Onderzoek

#### *Stationaire bronnen*

Het plangebied valt niet binnen het invloedsgebied van stationaire bronnen. Er zijn dan ook geen belemmeringen voor het plan.

*Fragment provinciale risicokaart Gelderland bron: www.risicokaart.nl*

## *Mobiele bronnen (route gevaarlijke stoffen)*

Op ongeveer 1400 meter afstand van het plangebied ligt het spoortracé Harderwijk-Nunspeet. Over dit spoor mogen, conform het Basisnet spoor, gevaarlijke stoffen vervoerd worden. Voor een scenario waarbij een (zeer) toxisch gaas kan vrijkomen, moet rekening gehouden met een effectgebied van 4.000 meter. Het plangebied valt binnen deze afstand. Echter, het plangebied ligt wel op een dusdanige afstand van de spoorlijn dat de kosten van aanvullende brandwerende voorzieningen niet opwegen tegen het doel wat er bereikt kan worden. Het plangebied is verder goed bereikbaar voor de hulpverleningsdiensten en er zijn voldoende bluswatervoorzieningen in de nabijheid van het plangebied.

In de nabijheid van het plangebied zijn geen andere mobiele bron als een rijksweg of provinciale weg aanwezig. Tevens ligt er in de nabijheid van het plangebied geen hogedrukgasleiding.

#### *Conclusie*

Het aspect externe veiligheid vormt geen belemmering voor de uitvoerbaarheid van dit plan.

#### *3.3.5 Luchtkwaliteit*

#### *Algemeen*

De Wet luchtkwaliteit (verankerd in de Wet Milieubeheer hoofdstuk 5, titel 2) is een implementatie van diverse Europese richtlijnen omtrent luchtkwaliteit waarin ter bescherming van mens en milieu onder andere grenswaarden voor vervuilende stoffen in de buitenlucht (o.a. fijn stof en stikstofdioxide) zijn vastgesteld.

De wet stelt bij een (dreigende) grenswaardenoverschrijding aanvullende eisen en beperkingen voor ruimtelijke plannen die 'in betekenende mate' (IBM) leiden tot verslechtering van de luchtkwaliteit of 'gevoelige bestemmingen' binnen onderzoekszones van provinciale- en rijkswegen. Daarnaast moet uit het oogpunt van een goede ruimtelijke ordening afgewogen worden of het aanvaardbaar is het plan op deze plaats te realiseren. Hierbij speelt de blootstelling aan luchtverontreiniging een rol, ook als het plan 'niet in betekende mate' (NIBM) bijdraagt aan de luchtverontreiniging.

#### *Onderzoek*

Wat betreft de toets Wet luchtkwaliteit maakt dit plan de realisatie van één nieuwe woning mogelijk. Op grond van de ministeriële regeling NIBM draagt een woningbouwplan van deze omvang niet in betekenende mate bij aan de luchtverontreiniging. Toetsing aan de grenswaarden is op grond van de Wet milieubeheer (Wm) niet noodzakelijk.

Bij dit project wordt verder geen mogelijkheid geboden om een 'gevoelige bestemming' zoals een school, kinderdagverblijf of bejaarden-, verpleeg- of verzorgingstehuis te realiseren. Volgens de criteria uit de Wm inzake luchtkwaliteitseisen is er daardoor geen sprake van een gevoelige bestemming langs drukke infrastructuur. Toetsing aan de grenswaarden is op grond van de Wm niet noodzakelijk.

Wat betreft de toets ten behoeve van een goede ruimtelijke ordening worden bij woningen, op grond van de regeling Beoordeling luchtkwaliteit 2007, mensen blootgesteld aan luchtverontreiniging gedurende een significante periode ten opzichte van een etmaal. De concentraties luchtvervuilende stoffen blijken in het plangebied onder de grenswaarden liggen. Het RIVM verwacht dat de emissiefactoren van wegverkeer en de concentraties stikstofdioxide en fijn stof zullen afnemen. De blootstelling aan luchtverontreiniging in het plangebied is hierdoor beperkt en leidt niet tot onaanvaardbare gezondheidsrisico's.

#### Conclusie

Zowel vanuit de Wet milieubeheer als vanuit een goede ruimtelijke ordening vormt de luchtkwaliteit geen belemmering voor het onderhavige initiatief.

#### *3.3.6 Archeologie*

#### Algemeen

Bij ingrepen waarbij de ondergrond wordt geroerd, dient conform het archeologiebeleid van de gemeente Harderwijk te worden aangetoond dat de eventueel aanwezige archeologische waarden niet worden aangetast.

*Fragment Beleidskaart Archeologie gemeente Harderwijk* 

#### Toetsing

De gemeentelijke Beleidskaart Archeologie is getoetst. Hierboven is een uitsnede uit deze kaart afgedrukt en is het plangebied aangeduid. Voor het plangebied geldt een middelhoge archeologische verwachting. Bij ontwikkelingen groter dan 1.000 m2 (en dieper dan 30 cm-mv) is archeologisch vooronderzoek nodig. Onderhavig plan (de bouw van één woning) is beduidend minder groot, echter, het totale plangebied is groter dan 1.000 m2 . Op grond van het archeologiebeleid is daarom formeel een archeologisch vooronderzoek vereist. Er is in het beleid ook voorzien om af te wijken van het beleid (paragraaf 2.1.3 tweede alinea (afwijken beleid)). De situatie van één woning in een groot plangebied wordt hierbij zelfs letterlijk als voorbeeld genoemd.

De regioarcheoloog heeft beoordeeld of een afwijking van het beleid in dit geval wenselijk is. De regioarcheoloog heeft aangegeven dat hij voor het plangebied Zuiderzeestraatweg 98 enkele historische kaarten bestudeerd heeft. Hij constateert dat in 1961 er oostelijk naast de monumentale boerderij ook een bouwwerk staat. De rest van het kavel is nagenoeg gevuld met opstallen. Hierdoor schat de regioarcheoloog de kans op het aantreffen van archeologische waarden in als erg klein. Om die reden adviseert de regioarcheoloog om geen archeologisch vooronderzoek uit te voeren.

Gezien het advies van de regioarcheoloog kan er worden afgeweken van het beleid. Voor het plangebied is daarom geen archeologisch vooronderzoek uitgevoerd.

#### Conclusie

Het aspect archeologie vormt geen belemmering voor de uitvoerbaarheid van de plannen.

#### *3.3.7 Cultuurhistorie*

#### Algemeen

In de toelichting van het bestemmingsplan dient op grond van het Bro (artikel 3.1.6, lid 2) een beschrijving te worden opgenomen hoe met de in het gebied aanwezige cultuurhistorische waarden en in de grond aanwezige of te verwachten monumenten rekening is gehouden.

#### Toetsing

Het plangebied is onderdeel van de zogenaamde Stadslanderijen. Kenmerkende eigenschappen van de stadslanderijen zijn de hoevenstrokenverkaveling en de compartimentering van de verschillende landerijen die van elkaar gescheiden zijn door opvallende houtsingels. Deze stadslanderijen zijn echter nauwelijks meer herkenbaar. Enerzijds wordt dit veroorzaakt doordat de oorspronkelijke verkaveling en houtsingels zijn verdwenen, anderzijds omdat de dichte bebouwing het zicht op de plangebied ontneemt.

De nieuwe woning in de plangebied wordt op een passende wijze ingepast binnen het bestaande agrarisch erf en zal hier een deel van uitmaken. De voorgevel van de nieuwe woning wordt gerealiseerd in het verlengde van de achtergevel van de bestaande boerderij, waardoor deze ten opzichte van dit bestaande gebouw een ondergeschikte positie inneemt. De nieuwe woning is verder ook qua maat en vormgeving ondergeschikt aan het bestaande woonhuis, sober vormgegeven en geïnspireerd op de oude schuren in het gebied. Hierdoor worden de cultuurhistorische waarden in en in de omgeving van de plangebied gerespecteerd.

Verder geldt dat ter plaatse geen specifieke cultuurhistorische waarden aanwezig zijn. In de plangebied zijn geen (rijks)monumenten aanwezig en liggen ook niet in een beschermd dorpsgezicht. Hierdoor kan de woning zondermeer worden ingepast in hun omgeving.

#### Conclusie

Het aspect cultuurhistorie vormt geen belemmering voor de uitvoerbaarheid van de plannen.

#### *3.3.8 Flora en fauna*

#### Algemeen

Bij ruimtelijke ingrepen moet rekening worden gehouden met de aanwezige natuurwaarden van het plangebied. Hierbij kan onderscheid worden gemaakt tussen gebiedsbescherming en soortenbescherming. Er moet worden nagegaan of er sprake kan zijn van invloeden op natuurwaarden/beschermde soorten.

#### Onderzoek

#### *Algemeen onderzoek*

het kader van het vigerende bestemmingsplan 'Hierden Dorp 2011' is een flora en faunaonderzoek uitgevoerd waarin alle ontwikkelingslocaties onderzocht zijn. Ook onderhavig plangebied is in dit onderzoek betrokken. Voor onderhavig plangebied golden geen specifieke belemmeringen. De resultaten van dit onderzoek zijn echter niet meer zonder meer bruikbaar. Daarom is (net als bij de overige wijzigingslocaties in Hierden) een nieuwe specifieke quick scan flora en fauna uitgevoerd.

#### *Specifieke quick scan*

Er is een specifiek onderzoek5 uitgevoerd inzake onderhavig plan in het kader van de Flora- en faunawet, de Natuurbeschermingswet 1998 en eventueel andere geldende natuurregelgeving.

Wat betreft de gebiedsbescherming van Natura 2000-gebieden, EHS, ganzenfoerageergebieden en weidevogelgebieden wordt nader onderzoek niet noodzakelijk geacht. De geplande werkzaamheden hebben geen negatief effect op deze gebieden.

Wat betreft soortenbescherming wordt geen effect verwacht op beschermde plantenen diersoorten, met uitzondering van de jaarrond beschermde huismus. Nader onderzoek is noodzakelijk naar de aanwezigheid van nesten van deze diersoort omdat het niet op voorhand is uit te sluiten dat de huismus een nest heeft in de meest zuidelijke te slopen schuur.

#### *Conclusie*

Het aspect flora en fauna vormt geen belemmering voor de uitvoerbaarheid van het plan. Wel geldt nog de aanbeveling c.q. de conclusie om vervolgonderzoek uit te voeren naar de jaarrond beschermde huismus. De betreffende schuur is echter inmiddels gesloopt. Om die reden is het niet zinvol nog een vervolgonderzoek uit te voeren.

### *3.4* **Verkeer en parkeren**

#### Verkeer

Om een inschatting te maken van het toekomstig aantal verkeersbewegingen is gebruik gemaakt van de CROW publicatie 317 opgesteld. Het aantal verkeersbewegingen bedraagt per vrijstaande koopwoning in rest bebouwde kom maximaal 9 motorvoertuigbewegingen per etmaal (gemiddelde weekdag). Het extra verkeer kan worden

<sup>5</sup> Briefrapport quick scan flora en fauna, realiseren tweede woning Zuiderzeestraatweg 98, Hierden, SAB, kenmerk ZON/GEST/140339, datum 2 september 2014.

opgenomen in het heersende verkeersbeeld van de aangrenzende wegen bij alle plangebied.

#### Parkeren

Het aantal benodigde parkeerplaatsen wordt bepaald door de aard en omvang van de activiteit waarin het plan voorziet. Om de parkeerbehoefte te bepalen, is gebruik gemaakt van de Parkeernormennota Harderwijk6 . Deze parkeernormennota is opgesteld door de gemeente Harderwijk met als doel om specifieke, toepasbare en uniforme parkeernormen vast te stellen voor het gehele grondgebied van de gemeente Harderwijk. Op basis van de nota geldt per vrijstaande woning in een woongebied een parkeernorm van 1,8. In de toekomstige situatie is op het erf voldoende ruimte aanwezig om de parkeerbehoefte op eigen terrein op te lossen.

#### Conclusie

Het aspect verkeer en parkeren vormt geen belemmering voor de uitvoerbaarheid van het plan.

## **3.5 Water**

#### *3.5.1 Waterbeleid*

#### *Europese Kaderrichtlijn Water (2003)*

De Europese Kaderrichtlijn Water gaat er vanuit dat water geen gewone handelswaar is, maar een erfgoed dat moet worden beschermd en verdedigd. Het hoofddoel van de richtlijn is daarop gebaseerd. De Kaderrichtlijn Water geeft het kader voor de bescherming van landoppervlaktewater, overgangswater, kustwater en grondwater. Dat moet ertoe leiden dat: aquatische ecosystemen en gebieden die rechtstreeks afhankelijk zijn van deze ecosystemen, voor verdere achteruitgang worden behoed; emissies worden verbeterd; duurzaam gebruik van water wordt bevorderd op basis van bescherming van de beschikbare waterbronnen op lange termijn; er wordt gezorgd voor een aanzienlijke vermindering van de verontreiniging van grondwater.

#### *Nationaal Waterplan*

De hoofddoelstelling voor waterbeheer in Nederland is vastgelegd in het Nationaal Waterplan (NWP): Nederland, een veilige en leefbare delta, nu en in de toekomst. Het Nationaal Waterplan is tevens een structuurvisie op basis van de Waterwet en de Wet ruimtelijke ordening en is opgesteld voor de planperiode 2016-2021.

#### *Waterbeleid in de 21e eeuw (2000)*

De hoge waterstanden in de rivieren in 1995 en 1996 en de klimaatscenario's waarin naast de zeespiegelstijging ook meer en heviger buien worden voorspeld hebben geleid tot vernieuwde aandacht voor water. Nederland is met zijn lage ligging en hoge verstedelijkingsgraad kwetsbaar voor wateroverlast en de veiligheid is in de toekomst in het geding. Maar ook door de drogere zomers is er het risico van watertekorten en verdroging. De commissie "Waterbeheer 21e eeuw" heeft in opdracht van de regering duidelijk gemaakt dat we anders moeten omgaan met water en ruimte. Ruimte die nu beschikbaar is voor de bescherming tegen overstromingen en wateroverlast moet ten minste behouden blijven. De aanwezige ruimte mag niet sluipenderwijs verloren gaan

<sup>6</sup> Parkeernormennota Harderwijk, maart 2013.

bij de uitvoering van nieuwe projecten voor infrastructuur, woningbouw, landbouw of bedrijventerreinen. Daarbij zijn de trits 'vasthouden, bergen en afvoeren' en' schoonhouden, scheiden en zuiveren' belangrijke uitgangspunten.

De trits 'vasthouden, bergen en afvoeren' houdt in dat overtollig water zoveel mogelijk bovenstrooms in een stroomgebied wordt vastgehouden in de bodem en in het oppervlaktewater. Vervolgens wordt zo nodig het water tijdelijk geborgen in bergingsgebieden en pas als vasthouden en bergen te weinig opleveren, wordt het water afgevoerd. Bij 'schoonhouden, scheiden en zuiveren' gaat het erom dat het water zoveel mogelijk schoon wordt gehouden. Vervolgens worden schoon en vuil water zoveel mogelijk gescheiden en als laatste, wanneer schoonhouden en scheiden niet mogelijk is, komt het zuiveren van verontreinigd water aan bod.

#### *Omgevingsverordening Gelderland*

Op 24 september 2014 is de Omgevingsverordening Gelderland vastgesteld en op 18 oktober 2014 in werking getreden. In de Omgevingsverordening zijn regels (randvoorwaarden) opgenomen passend bij de provinciale aanpak van ambities en doelen in de Omgevingsvisie. Veel van deze regels waren eerder in diverse andere verordeningen van de provincie opgenomen. De provincie trekt deze oude verordeningen in en brengt de Omgevingsverordening ervoor in de plaats. De regels in de Omgevingsverordening zijn zodanig dat zij goed passen bij de accenten in de aanpak van de Omgevingsvisie.

De verordening voorziet ten opzichte van de Omgevingsvisie niet in nieuw beleid en is daarmee dus beleidsneutraal. De inzet van de verordening als juridisch instrument om de doorwerking van het provinciaal beleid af te dwingen is beperkt tot die onderdelen van het beleid waarvoor de inzet van algemene regels noodzakelijk is om provinciale belangen veilig te stellen of om uitvoering te geven aan wettelijke verplichtingen.

De Omgevingsverordening heeft de status van:

- Ruimtelijke verordening in de zin van artikel 4.1 Wet ruimtelijke ordening
- Milieuverordening in de zin van artikel 1.2 Wet Milieubeheer
- Waterverordening in de zin van de Waterwet
- Verkeersverordening in de zin van artikel 57 van de Wegenwet en artikel 2 A van de Wegenverkeerswet

Ook de Omgevingsverordening is per 11 november 2015 geactualiseerd en geconsolideerd.

In de verordening staan ook doelen voor het waterbeheer, de maatregelen die daarvoor nodig zijn en wie ze gaat uitvoeren. Voor oppervlaktewaterkwaliteit, hoogwaterbescherming, regionale wateroverlast, watertekort en waterbodems gelden provinciebrede doelen. Voor een aantal functies, zoals landbouw, natte natuur, waterbergingsgebieden en grondwaterbeschermingsgebieden, zijn specifieke doelen geformuleerd. Vanwege de Europese Kaderrichtlijn Water is voor bepaalde oppervlaktewateren vastgelegd of het een kunstmatig of sterk veranderd oppervlaktewater is. Ook zijn voor die oppervlaktewateren ecologische doelen geformuleerd. Voor verbetering van de grondwaterkwaliteit zijn maatregelen opgenomen.

#### *Nationaal bestuursakkoord Water 2011*

Het thema "water als ordenend principe" loopt als een rode draad door het gehele plan. Dit houdt in dat, voordat er beslissingen worden genomen op ruimtelijk gebied, er wordt bekeken welke gevolgen die hebben voor watersystemen. Het rijk, provincies, gemeenten, waterschappen en drinkwaterbedrijven, hebben besloten maatregelen voor een doelmatiger waterbeheer overeen te komen in dit Bestuursakkoord Water. Het waterschap gaat zich inzetten voor een mooi, veilig, schoon, gezond en duurzaam beheer van het watersysteem en de waterketen. Het doel is om de kwaliteit van het beheer te vergroten tegen zo laag mogelijke maatschappelijke kosten. De burger laten zien wat wordt bereikt en transparant zijn over de kosten. Dat doen de partijen vanuit eigen verantwoordelijkheden waarbij we de expertise en deskundigheid met elkaar delen.

#### *Waterbeheerprogramma 2016-2021 Waterschap Vallei en Veluwe*

Waterschap Vallei en Veluwe is beheerder en bevoegd gezag voor zowel waterkwantiteit als -kwaliteit van de primaire watergangen (voor gemeente Harderwijk ook de watergangen in het stedelijk gebied). Voor werkzaamheden op, aan of in nabijheid van watergangen en waterkeringen geldt de Keur en heeft het waterschap algemene regels opgesteld.

In het Waterbeheerprogramma 2016 - 2021 heeft waterschap Vallei en Veluwe tactische doelen geformuleerd. Per jaarplan geven wij concreet invulling aan de daadwerkelijke realisatie van deze doelen.

#### *Keur Waterschap Vallei en Veluwe*

Op 1 januari 2014 is de nieuwe Keur met de Algemene - en Beleidsregels van Waterschap Vallei en Veluwe in werking getreden. Het waterschap stelt deze regels vast ter behartiging van de waterschapstaak en het bereiken van de doelstelling zoals genoemd in artikel 2.1 van de Waterwet. Alle handelingen in of nabij een waterstaatswerk worden hieraan getoetst.

Om zijn taak uit te kunnen oefenen, maakt het waterschap gebruik van de Keur en de Legger. De Keur is een door het waterschapsbestuur vastgestelde verordening waar gedoogplichten, geboden en verboden in staan. Deze regels gelden voor toestanden en handelingen op en vlakbij waterkeringen, watergangen en kunstwerken zoals duikers. De Legger bevat de ligging en maatvoering van waterstaatkundige werken en waterpartijen, alsmede de onderhouds- en beschermingszones. In de Legger wijst het waterschap tevens aan wie het onderhoud van een watergang, dijk of constructie moet uitvoeren. Ook wordt bepaald of er controle (schouw) wordt gedaan. De legger bepaalt samen met de keur welke regels er voor inwoners en gebruikers gelden en wordt daarom door het bestuur van het waterschap gesteld. Het waterschap levert de gemeente deze gegevens aan, teneinde de hoofdwatergangen en waterkeringen, inclusief de onderhouds- en beschermingszone in het bestemmingsplan te regelen en de bouwmogelijkheden, voor zover noodzakelijk, te kunnen regelen.

#### Algemene regels

Veel handelingen op en nabij de waterstaatswerken zijn vrijgesteld van de vergunningsplicht. Deze handelingen heeft het waterschap in algemene regels opgenomen.

#### Verantwoordelijkheden

#### *Hemelwater*

Een belangrijk principe is dat zoveel mogelijk van het hemelwater binnen het plangebied wordt vastgehouden en/of geborgen en dus niet direct afgevoerd wordt naar de riolering of het oppervlaktewater. Hiermee wordt bereikt dat de waterzuiveringsinstallatie beter functioneert, verdroging wordt tegengegaan en piekafvoeren in het oppervlaktewater (met eventueel wateroverlast in benedenstrooms gelegen gebieden) wordt voorkomen. Bij lozing op oppervlaktewater zal hiervan een melding gedaan moeten worden bij het waterschap.

#### *Grondwater*

Om grondwateroverlast te voorkomen adviseert het waterschap om boven de gemiddelde hoogste grondwaterstand (GHG) te ontwerpen. Dit betekent dat aspecten zoals ontwateringsdiepte en infiltratie van hemelwater, beschouwd worden ten opzichte van de GHG. Het structureel onttrekken / draineren van grondwater is geen duurzame oplossing en moet worden voorkomen. Het waterschap adviseert de initiatiefnemer dan ook om voorafgaand aan de ontwikkeling een goed beeld te krijgen van de heersende grondwaterstanden en GHG. Eventuele grondwateroverlast is in eerste instantie een zaak voor de betreffende perceeleigenaar.

#### *Oppervlaktewater*

Het waterschap is verantwoordelijk voor het peilbeheer in regionaal oppervlaktewater. Daarbij heeft het waterschap de taak om het oppervlaktewatersysteem zo in te richten dat er geen inundatie plaatsvindt tot 1 maal per 100 jaar in stedelijk en 1 maal per 10 jaar in landelijk gebied.

#### *Waterplan Harderwijk 2013-2018*

Het Waterplan Harderwijk 2013-2018 is op 8 oktober 2013 vastgesteld en is een gezamenlijk plan van de gemeente Harderwijk en Waterschap Vallei en Veluwe. Met dit plan willen beide partijen, samen met burgers, verenigingen en andere betrokkenen, verder werken aan het verbeteren van het water in Harderwijk. De hoofddoelstelling van het Waterplan Harderwijk is: "In beeld te brengen en uitvoeren van de benodigde maatregelen voor het realiseren en behouden van een veilig, veerkrachtig en ecologisch gezond functionerend watersysteem met het oog op een aantrekkelijke en gezonde leefomgeving". In dit Waterplan is onder meer een Kansen- en knelpuntenkaart opgenomen en een Visiekaart. Hierden Dorp staat op de Kansen en knelpuntenkaart als gebied dat deels valt binnen de grondwaterfluctuatiezone. In dit gebied is extra aandacht nodig gezien de in de toekomst te verwachten hogere grondwaterstanden. Voor de lokale afwatering (afvoer overtollig grondwater en hemelwater) spelen de watergangen langs de Molenweg een belangrijke rol. Een adequate afwatering wordt als knelpunt gezien (krappe sloten en duikers). Er moet structureel aandacht gegeven worden aan het in stand houden van de afwateringsvoorzieningen. Voor alle wijken met een gemengd rioolstelsel geldt dat herstructureringsprojecten, daar waar mogelijk, gecombineerd worden met het afkoppelen van hemelwater.

#### *Zuiveringskring Afvalwaterketen Plan WHEP 2016-2020 (ZAP)*

Het ZAP is een gezamenlijk plan van gemeenten Harderwijk, Ermelo en Putten alsmede Waterschap Vallei en Veluwe en heeft de status van het (wettelijk verplicht) verbreed gemeentelijk rioleringsplan (vGRP). In het plan zijn de volgende beleidsmatige uitgangspunten gedefinieerd voor de wettelijke gemeentelijk zorgplichten stedelijke afvalwater, hemelwater en grondwater:

#### Stedelijk Afvalwater

Uitgangspunt voor stedelijk afvalwater zijn de wettelijke verplichtingen Wet milieubeheer art. 10.33. Stedelijk afvalwater bestaat uit huishoudelijk afvalwater of een mengsel daarvan met bedrijfsafvalwater, afvloeiend hemelwater, grondwater of ander afvalwater. De zorgplicht voor stedelijk afvalwater kent in vergelijking met de andere zorgplichten weinig vrijheid: inzamelen, transporteren en zuiveren (door het waterschap) is verplicht.

#### Hemelwater

Op het gebied van hemelwater is de belangrijkste opgave de gevolgen van de klimaatverandering op te vangen. We doen dit door aanpassingen van onze systemen en door meer gebruik te gaan maken van de openbare ruimte voor opvang en afvoer van hemelwater. Vanuit de Waterwet artikel 3.5 zijn gemeenten verantwoordelijk voor een doelmatige inzameling en verwerking van afvloeiend hemelwater. Deze verantwoordelijkheid geldt alleen zolang degenen die zich wil ontdoen van hemelwater niet redelijkerwijs de mogelijkheid heeft om het hemelwater zelf in de bodem of op een oppervlaktewater te lozen.

Uitgangspunten hierbij zijn:

- Perceeleigenaar is in eerste instantie zelf verantwoordelijk voor inzameling en verwerking van hemelwater (infiltratie op eigen terrein) Indien dit redelijkerwijs niet van de perceeleigenaar kan worden verwacht, zal de gemeente de zorgplicht over moeten nemen
- Perceeleigenaren van bestaande bebouwing worden gestimuleerd om hemelwater van de vuilwater riolering af te koppelen
- Bij eventuele reconstructie: hemelwater van openbaar gebied afkoppelen van riolering, tenzij dit niet doelmatig blijkt te zijn
- Bij eventuele nieuwe grootschalige ontwikkelingen (inbreiding en/of herinrichting): hemelwater in principe bij voorkeur lokaal inzamelen en verwerken (infiltratie of lozing op oppervlaktewater), tenzij dit ondoelmatig blijkt te zijn (bijvoorbeeld bij hoge grondwaterstand of bestaand dicht stedelijk gebied).

Om het afstromend hemelwater schoon te houden worden geen uitlogende materialen gebruikt bij de woningbouw en in de openbare ruimte (straatmeubilair en dergelijke). Op nieuwe bouwlocaties zal alleen het huishoudelijk afvalwater worden aangesloten op de gemeentelijke riolering. Voor het hemelwater moet een andere wijze van afvoeren worden gevonden. Hiervoor bestaan in principe twee mogelijkheden, namelijk infiltratie in de bodem en lozing op het oppervlaktewater.

#### Grondwater

De bewoner heeft de verplichting om grondwater op eigen terrein te verwerken (waterwet art. 3.6) de gemeente heeft een regierol wat inhoudt dat in overleg met degene die overlast ervaart er wordt gekeken naar een mogelijke oplossing.

Uitgangspunten hierbij zijn:

- de perceeleigenaar: verwerkt grondwater op eigen terrein en zorgt voor een waterdicht pand.
- de gemeente: neemt meldingen in ontvangst en zoekt naar een oplossing.
- alleen als geen enkele andere partij een oplossing kan of hoeft te bieden, dan neemt de gemeente maatregelen. Er worden alleen maatregelen genomen als sprake is van structurele grondwateroverlast die de gemeente op een doelmatige manier kan oplossen.
- het waterschap; neemt peilbesluiten en beïnvloedt hiermee de grondwaterstand. Vooral buiten de bebouwde kom speelt het waterschap hiermee een belangrijke rol. Ook verleent het waterschap vergunning voor kleinere grondwateronttrekkingen.
- de provincie: verleent vergunningen voor grotere industriële grondwateronttrekkingen, onttrekkingen voor de drinkwatervoorziening en onttrekkingen voor een bodemenergiesysteem. Ook werkt de provincie aan natuurontwikkeling. Vooral als ergens sprake is van verdroging zal grondwater voor de provincie een belangrijk onderwerp zijn.

#### Grondwaterneutraal bouwen

Voor de bouw van eventuele ondergrondse ruimten (kelders) moet de grondwaterstand gedurende de uitvoeringsperiode mogelijk worden verlaagd. De constructie van de kelder(s) moet zodanig waterdicht worden uitgevoerd dat na de bouw in de gebruiksfase geen (permanente) grondwaterstandverlaging nodig is. Tevens betekent dit ook, dat bij nieuwbouw het vloerpeil (bijvoorbeeld ophogen) of de bouwwijze (bijvoorbeeld kruipruimte loos) moet worden afgestemd op de grondwaterstand, zodat er geen permanente drainage nodig is. Om grondwateroverlast te voorkomen moet er een watertoets worden uitgevoerd..

#### *3.5.2 Watertoets*

#### Inleiding

Op grond van artikel 3.1.6 Bro dient in de toelichting op ruimtelijke plannen, een waterparagraaf te worden opgenomen. Hierin staat de wijze waarop rekening is gehouden met de gevolgen van het plan op de waterhuishouding. In die paragraaf dient uiteengezet te worden of en in welke mate het plan gevolgen heeft voor de waterhuishouding (waaronder grondwater en waterveiligheid). Het is de schriftelijke weerslag van de zogenaamde watertoets: 'het hele proces van vroegtijdig informeren, adviseren (door de waterbeheerder), afwegen en beoordelen van waterhuishoudkundige aspecten in ruimtelijke plannen en besluiten'.

#### Watertoets

Het plan is, vanuit de waterhuishouding bezien, voor het waterschap beperkt van belang. De bouw van de nieuwe woning heeft nauwelijks tot geen effect op de waterhuishouding. Dit betekent dat geen essentieel waterbelangen wordt geraakt.

De digitale watertoets is uitgevoerd voor onderhavig plan (datum 4-8-2014, dossiercode 20140804-10-9379).

Uit de watertoets is gebleken dat het plangebied grenst aan een leggerwatergang. Dit is de watergang die direct langs de Zuiderzeestraatweg is gelegen, zie onderstaande kaart.

*Kaartbeeld leggerwatergang en globale ligging plangebied (grijs vlakje)*

Voor deze watergang geldt de keur. Bij dit plan zijn met name de regels voor lozing van hemelwater (van nieuw verhard oppervlak) op oppervlaktewater relevant. Gezien de beperkte schaal van dit plan geldt hiervoor de algemene 'vrijstellingen'. Dit betekent dat voor onderhavig plan geen watervergunning nodig zal zijn. Het eventuele lozingswerk voor het hemelwater op de watergang geldt echter wel een meldingplicht. Hiermee moet rekening worden gehouden.

Voorgaande betekent dat geen essentieel waterbelangen wordt geraakt en het waterschap op basis daarvan een positief wateradvies geeft.

#### *3.5.3 Conclusie*

Het aspect water vormt geen belemmering voor de uitvoerbaarheid van dit wijzigingsplan.

## **3.6 Economische uitvoerbaarheid**

Met de initiatiefnemer wordt een anterieure overeenkomst gesloten alvorens de planologische procedure zal worden gestart. In deze overeenkomst leggen de initiatiefnemer zich vast om alle met het initiatief gemoeide kosten (inclusief eventueel voorschotbedrag planschade) op zich te nemen voor eigen rekening en risico. Daarnaast verplicht de initiatiefnemer zich tot betaling van een bijdrage aan de ruimtelijke ontwikkeling ex artikel 6.24, lid 1 Wro ten behoeve van landschapsversterking. De economische uitvoerbaarheid wordt hiermee geacht te zijn aangetoond.

## **3.7 Toetsing aan wijzigingsvoorwaarden**

Hieronder vindt de toetsing plaats aan de wijzigingsvoorwaarden voor de locatie Zuiderzeestraatweg:

- het totale aantal toe te voegen woningen bedraagt niet meer dan 1; *>> hieraan wordt voldaan*
- de breedte en de diepte van de nieuw toe te voegen woning mag niet meer bedragen dan respectievelijk 8 m en 12 m; *>> hieraan wordt voldaan, de voornoemde maten zijn bij onderhavig plan aangehouden*
- de goot- en de bouwhoogte van de nieuw toe te voegen woning mag niet meer bedragen dan respectievelijk 3,5 m en 9 m;
	- *>> hieraan wordt voldaan; de maximale goot- en bouwhoogte zijn resp. 3 en 8 m*
- het ontwerpbesluit voor het wijzigingsplan mag niet voor 1 januari 2014 ter visie worden gelegd.
	- *>> hiervan is sprake*

#### *Algemene voorwaarden*

Bij de locatie wordt voldaan aan de in het Gemeentelijk Verkeers- en Vervoers Plan opgenomen parkeernormen (inmiddels is dit stuk overigens vervangen door de Parkeernormennota Harderwijk). Door middel van een watertoets is aangetoond dat de waterhuishouding op aanvaardbare wijze wordt vormgegeven. De locatie voldoet aan de relevante wet- en regelgeving op het gebied van bodem, geluid, externe veiligheid, luchtkwaliteit, archeologie alsmede flora en fauna. De economische haalbaarheid is verzekerd (zie ook paragraaf 3.6).

Zoals uit voorgaande blijkt past het wijzigingsplan binnen de kaders van het bestemmingsplan "Hierden Dorp 2011".

## **4 Wijze van bestemmen**

In dit bestemmingsplan zijn de regels van het bestemmingsplan 'Hierden Dorp 2011' van toepassing verklaard. Dit betekent dat de regels beperkt zijn tot slechts enkele artikelen. In artikel 1 zijn enkele begrippen opgenomen over wat moet worden verstaan onder het 'plan' en het 'wijzigingsplan'.

In artikel 2 is een van toepassing verklaring opgenomen, waarin is aangegeven wat de strekking is van onderhavig wijzigingsplan en dat de regels van het bestemmingsplan 'Hierden Dorp 2011' (en in het bijzonder artikel 16 'Wonen - Dorpsgebied') van overeenkomstige toepassing zijn. Ook is besproken welke aanpassingen zijn gedaan (specifieke goot- en bouwhoogte voor de nieuwe woning).

In artikel 3 wordt ten slotte afgesloten met een slotregel met de naam van het wijzigingsplan.

## **5 Procedure**

## **5.1 Inspraak**

Hoofdregel uit de Inspraakverordening Harderwijk 2007 is dat elk bestuursorgaan over zijn eigen bevoegdheden besluit of al of niet inspraak wordt verleend bij de voorbereiding van het gemeentelijk beleid. Dit betekent dat ook ten aanzien van een bestemmingsplan een besluit moet worden genomen over het al of niet toepassen van inspraak. In een aantal gevallen hoeft geen inspraak plaats te vinden, bijvoorbeeld over bestemmingsplannen die betrekking hebben op een zeer beperkt grondgebied (de zogenaamde postzegelplannetjes). Het onderhavige wijzigingsplan is aan te merken als een postzegelplan. Om die reden is geen inspraak gevoerd.

## **5.2 Vooroverleg**

Op grond van artikel 3.1.1 Bro wordt bij een bestemmingsplan vooroverleg gepleegd met de betrokken overheden. Daarnaast is het in Harderwijk te doen gebruikelijk vooroverleg te voeren met andere betrokken partijen en instanties. Het voorontwerpwijzigingsplan is aan de onderstaande instanties toegezonden:

- Provinciaal Bestuur Gelderland, t.a.v. dienst Ruimte, economie en welzijn
- Ministerie EL&I DG Natuur en Regio Directie Regio en Ruimtelijke economie
- Rijksdienst voor het Cultureel
- Waterschap Vallei en Veluwe
- Veiligheidsregio Noord- en Oost–Gelderland t.a.v. Brandweer Veluwe West, post Harderwijk
- Politie District Noord-West Veluwe t.a.v. Team Harderwijk
- Oudheidkundige Vereniging Herderewich
- Gemeentelijke Monumentencommissie
- Bond Heemschut
- Belangenvereniging Hierden
- VAC Harderwijk Adviescommissie Wonen

Er zijn reacties ontvangen van de provincie Gelderland en Waterschap Vallei en Veluwe. De provincie heeft geconstateerd dat het provinciaal beleid goed is verwerkt in het plan. Het waterschap heeft kennisgenomen van de waterparagraaf en is akkoord. De reacties hebben niet geleid tot wijzigingen in het bestemmingsplan.

## **5.3 Zienswijzen**

Het ontwerpwijzigingsplan heeft met ingang van 2 maart gedurende 6 weken ter inzage gelegen. Er zijn geen zienswijzen ingediend.