# **Bestemmingsplan Onsenoortsestraat eo Nieuwkuijk**

**Plannummer: NL.IMRO.0797.BPonsenoortsestr-VG01**

**Versie: 15 december 2020**

**Opsteller:**

| Inhoud |  |
|--------|--|
|        |  |

| 1 | INLEIDING<br>                  | 3  |
|---|--------------------------------|----|
| 2 | HUIDIGE SITUATIE EN PLAN       | 4  |
| 3 | GEBIEDSVISIE EN UITGANGSPUNTEN | 9  |
| 4 | WAARDEN                        | 17 |
| 5 | WATERPARAGRAAF                 | 21 |
| 6 | OMGEVINGSASPECTEN              | 25 |
| 7 | JURIDISCHE OPZET               | 35 |
| 8 | UITVOERBAARHEID<br>            | 37 |
|   | Bijlagen                       | 38 |

## **1 INLEIDING**

## **1.1 Aanleiding**

Voor gronden Onsenoortsestraat 49 en 51 heeft initiatiefnemer het plan om twee seniorenwoningen met parkeervoorziening te realiseren. De geldende bedrijfsbestemming voor Nieuwkuijksestraat 1 wordt omgezet naar wonen. Ook worden bedrijfsgebouwen gesloopt. De gronden heten tezamen 'plangebied'. Het plangebied is voor een deel bij initiatiefnemer in eigendom. Eigenaren van Nieuwkuijksestraat 1 hebben met de omzetting van bedrijf naar wonen ingestemd. De ontwikkeling is in strijd met de regels van het geldende bestemmingsplan. Hierop wordt in paragraaf 3.4.1 nader ingegaan. Voorliggend bestemmingsplan maakt de beschreven ontwikkeling mogelijk.

## **1.2 Plangebied**

Het plangebied bestaat uit gronden gelegen aan Onsenoortsestraat 49 en 51, kadastraal bekend sectie H, nummers 1628 en 5119 en Nieuwkuijksestraat 1, sectie H, nummer 3547 in Nieuwkuijk. Op de volgende bladzijde staat het plangebied ingetekend.

*Figuur: luchtfoto plangebied naast nummer 45 in Nieuwkuijk*

## **1.3 Leeswijzer**

In hoofdstuk 2 wordt ingegaan op de huidige situatie in- en het plan voor het plangebied. Hoofdstuk drie behandelt het ruimtelijk relevante beleid. In hoofdstuk 4 wordt ingegaan op de waarden die voor het gebied gelden. Vervolgens behandelen hoofdstuk 5 en 6 water en omgevingsaspecten. In hoofdstuk 7 is de juridische regeling uitgelegd en in hoofdstuk 8 is de uitvoerbaarheid van het plan verwoord.

## **2 HUIDIGE SITUATIE EN PLAN**

## **2.1 Ligging plangebied**

Het plangebied is gesitueerd aan de Nieuwkuijksestraat en aansluitend aan lintbebouwing in de tweede lijn aan de Onsenoortsestraat in Nieuwkuijk. Hieraan staan sinds de jaren 70 van de vorige eeuw woningen in rij. Er is ook een groenvoorziening met speelmogelijkheid.

De Nieuwkuijksestraat is een hoofdverbinding in Nieuwkuijk. De Onsenoortsestraat loopt over de Nieuwkuijksestraat en is een de ontsluitingsweg van het centrum van Nieuwkuijk. Hieraan staan overwegend vrijstaande woningen uit uiteenlopende perioden en die onder uiteenlopende architectuur zijn uitgevoerd.

*Figuur: begrenzing plangebied*

*figuur: aanzichten plangebied (te verwijderen bedrijfsbebouwing)*

*figuur: aanzicht plangebied (te verwijderen bedrijfsbebouwing)*

*Figuur: bedrijfswoning Nieuwkuijksestraat 1*

#### **2.3 Ruimtelijke en functionele structuur**

De gronden liggen in de bebouwde kom van Nieuwkuijk. De bebouwingsstructuur laat zich omschrijven als lint waarachter bedrijfsbebouwing en woonbebouwing met een openbare ontsluiting in de vorm van de Onsenoortsestraat aanwezig is.

Het plangebied bestaat aan de Nieuwkuijksestraat 1 uit bebouwing bestaande uit een bedrijfswoning en achterliggende bedrijfsbebouwing.

De ruimte ter plaatse van de te realiseren seniorenwoningen aan Onsenoortsestraat is ingericht met verharding, een modern uitgevoerde overkapping met betonnen vloer en een caravan. Het plangebied wordt niet meer bedrijfsmatig gebruikt en maakt een vervallen-, anonieme indruk.

Het plangebied doet aan de Nieuwkuijksestraat 1 dienst als gebruiksruimte van een bedrijf. Hiervoor is verharding aangebracht en is bebouwing opgericht. De gebouwen en gronden maken een verwaarloosde indruk en zijn in praktische zin niet in gebruik voor bedrijf.

De omliggende gronden buiten het plangebied worden gebruikt voor wonen, bedrijf, agrarisch, groen en weg.

In de bestaande situatie meet het perceel waarop de seniorenwoningen worden gerealiseerd 1187 m2. Hiervan is 450 m2 verhard voor de loods en 260 m2 bestaat uit overige verharding. In de nieuwe situatie hebben de seniorenwoningen op Onsenoortsestraat 49 en 51 een oppervlakte van 178 m2 en 141 m2. Aan overige verharding is 173 m2 en 50 m2 voorzien. Dit leidt met voorliggend plan tot een reductie aan verharding van 168 m2 (710m2-542m2). Voor Nieuwkuijksestraat 1 wordt alleen de bestemming veranderd van Bedrijf naar Wonen.

#### **2.5 Het plan**

Het bouwplan waarvoor dit bestemmingsplan is opgesteld gaat ervan uit om na sloop van bestaande opstallen, twee seniorenwoningen met bijgebouwen, tuin en ruimte voor parkeren te realiseren. Onsenoortsestraat 51 krijgt een recht van overpad. De seniorenwoningen op Onsenoortsestraat 49 en 51 krijgen een bebouwde oppervlakte van 178 m2 en 141 m2. Daarvan bedragen de oppervlakte van de bijgebouwen 43 m2 en 60 m2. De goot- en nokhoogten van de woningen meten 4- en 8- en 4 en 7 meter. De bijgebouwen hebben een plat dak en kennen een hoogte van 3 meter. Voor Nieuwkuijksestraat 1 wordt alleen de bestemming veranderd van Bedrijf naar Wonen. Hier blijven de goot en nokhoogte voor de woning gehandhaafd op de nu toegestane 5- en 10 meter. Voor de bijgebouwen zijn deze 3 en 6 meter.

#### *Figuur: bestaande- en nieuwe situatie voor de locatie van de twee seniorenwoningen*

Het plangebied staat middels een eigen ontsluitingsweg in verbinding met Onsenoortsestraat. De situatie rondom de aansluiting is voldoende overzichtelijk. Dit zorgt ervoor dat er op een veilige manier van en naar het plangebied kan worden gereden.

Het plan voorziet in tenminste 3 parkeerplekken per nieuwe seniorenwoningen en 2 parkeerplekken voor Nieuwkuijksestraat 1. De Parkeernormen van de gemeente Heusden gaan uit van 2,3 parkeerplekken voor vrijstaande koopwoningen in 'rest bebouwde kom en voor het buitengebied. Het plan voldoet hieraan. In de regels die bij dit bestemmingsplan horen is bepaald dat er voor de nieuwe seniorenwoningen in drie parkeerplekken en voor Nieuwkuijksestraat 1 in twee parkeervoorzieningen moet worden voorzien. Reden voor dit laatste is dat in de bestaande situatie al in één hele parkeerplek in de openbare ruimte is voorzien.

De situering van de seniorenwoningen voegen zich qua programma goed in de bestaande stedenbouwkundige structuur. De verspreide ligging, de vrije kavelindeling en het parkeren rondom sluiten als geheel aan bij het patroon van bebouwing en het gebruik aan de Onsenoortsestraat en de Nieuwkuijksestraat.

Het aantal autoverkeersbewegingen in de directe omgeving zal met de komst van 2 mogelijk te maken seniorenwoningen in zeer geringe mate toenemen. In de maximale situatie zal sprake zijn van twee voertuigen per (senioren)woning waarmee per dag 2x2 maal van en naar de woning zal worden gereden. Daarbij zal er 1 keer per dag een aan recreatie gerelateerde voertuigbeweging worden gemaakt. Hierbij moet worden gedacht aan vervoer naar een detailhandelsvoorziening, naar bekenden en/of naar een sportactiviteit. Dit levert op een doordeweekse dag 6 voertuigbewegingen per seniorenwoning op. In totaal zal er maximaal sprake zijn van 12 voertuigbewegingen van en naar Onsenoortsestraat. Hieruit zijn geen problemen met betrekking tot de verkeersafwikkeling op Onsenoortsestraat te verwachten.

Het aantal voertuigbewegingen van en naar Nieuwkuijksestraat 1 zal afnemen. Dit komt doordat de bedrijfsbestemming plaatsmaakt voor de woonbestemming. De ontsluiting en de parkeermogelijkheden voor Nieuwkuijksestraat 1 als gevolg van dit bestemmingsplan kunnen in de openbare ruimte hiermee ongewijzigd blijven.

## **3 GEBIEDSVISIE EN UITGANGSPUNTEN**

## **3.1 Inleiding**

In de beleidsanalyse wordt het beleid met betrekking tot het plangebied geanalyseerd. In de beleidsanalyse is onderscheid gemaakt tussen Rijks-, Provinciaal-, gemeentelijk beleid.

## **3.2 Rijksbeleid**

## **3.2.1 Structuurvisie Infrastructuur en Ruimte**

De Structuurvisie Infrastructuur en Ruimte (SVIR) is op 13 maart 2012 vastgesteld. In deze visie schetst het Rijk de ambities tot 2040 en de doelen, belangen en opgaven tot 2028. Daarmee moet Nederland concurrerend, bereikbaar en veilig worden. Anders dan in de Nota Ruimte gaat de structuurvisie uit van het adagium 'decentraal, tenzij'. Het rijk kiest voor een selectievere inzet van rijksbeleid op slechts 13 nationale belangen. Voor deze belangen is het Rijk verantwoordelijk en wil het resultaten boeken. Buiten deze 13 belangen hebben decentrale overheden beleidsvrijheid. Afspraken over verstedelijking, groene ruimte en landschap laat het Rijk over aan de provincies en gemeenten. Gemeenten krijgen ruimte voor kleinschalige natuurlijke groei en voor het bouwen van huizen die aansluiten bij de woonwensen van mensen. De SVIR is niet regelend voor het realiseren van twee seniorenwoningen in de bebouwde kom van Nieuwkuijk.

## **3.2.2 Besluit algemene regels ruimtelijke ordening**

De wetgever heeft in de Wet ruimtelijke ordening, ter waarborging van nationale en provinciale belangen, de besluitmogelijkheden van lagere overheden begrensd. Indien nationale of provinciale belangen dat met het oog op een goede ruimtelijke ordening noodzakelijk maken, kunnen bij of krachtens Algemene Maatregel van Bestuur (AMvB) respectievelijk provinciale verordening regels worden gesteld omtrent de inhoud van bestemmingsplannen waaronder ook plannenen als voorliggend vallen.

In het Besluit algemene regels ruimtelijke ordening (Barro), ook wel bekend als de AMvB Ruimte, zijn 13 nationale belangen opgenomen die juridische borging vereisen. Het Barro is op 30 december 2011 deels in werking getreden en met enkele onderwerpen aangevuld per 1 oktober 2012. Het besluit is o.a. gericht op doorwerking van de nationale belangen in gemeentelijke bestemmingsplannen. In het plangebied zijn geen nationale belangen in het geding. Het Barro vormt geen beperking voor het realiseren van twee seniorenwoningen in de bebouwde kom van Nieuwkuijk.

## **3.2.3 Ladder voor duurzame verstedelijking**

Met het Barro is per 1 oktober 2012 is het Besluit ruimtelijke ordening (Bro) op enkele onderdelen gewijzigd. Sinds dat moment is voorgeschreven dat indien bij een bestemmingsplan 'een nieuwe stedelijke ontwikkeling' mogelijk wordt gemaakt, in de toelichting van het bestemmingsplan een verantwoording daarvan moet plaatsvinden, de zogenaamde 'ladder voor duurzame verstedelijking'. Doel van de ladder is zorgvuldig ruimtegebruik en het voorkomen van leegstand. Per 1 juli 2017 is wederom een wijziging van het Bro in werking getreden.

## **Toetsing**

Op basis van vaste jurisprudentie worden ontwikkelingen waarin wordt voorzien in minder dan 12 woningen niet als stedelijke ontwikkeling in de zin van de Ladder beschouwd. Een nadere toetsing aan de Ladder is derhalve niet noodzakelijk.

De conclusie is dat de ontwikkeling niet in strijd is met het relevante beleid van het Rijk.

## **3.3 Provinciaal beleid**

#### **Omgevingsvise Noord Brabant**

Met de omgevingsvisie hebben Provinciale Staten van Noord-Brabant de ambitie geformuleerd over hoe de Brabantse leefomgeving er in 2050 moet uitzien. Daarbij zijn mobiliserende tussendoelen gesteld aan de hand van de vraag wat wil de provincie 2030 voor elkaar hebben om die ambitie te verwezenlijken? Centraal uitgangspunt is diep, rond en breed kijken bij het samenspel voor de uitwerking van de visie. Dat betekent dat de provincie volop ruimte biedt voor inbreng vanuit partijen en disciplines. De omgevingsvisie agendeert en nodigt uit om hier samen mee aan de slag te gaan. Daarvoor is een verdere uitwerking van de ambitie nodig in programma's. Die uitwerking is een opgave die op de visie volgt en die in opeenvolgende bestuursperiodes de opdracht en de ruimte geeft om dat met eigen accenten in te vullen. Steeds anticiperend op veranderende omstandigheden en beweging in Brabant. Doelstelling is dat Brabant is in 2050 welvarend, verbonden en klimaatproof.

#### **Interim omgevingsverordening**

De Interim omgevingsverordening is tot stand gekomen door de verschillende regelingen op provinciaal niveau over de fysieke leefomgeving samen te voegen. Dit betekent dat de regels betrekking hebben op milieu, natuur, ruimtelijke ordening, water, bodem en wegen. De Interim omgevingsverordening is daarbij een eerste stap op weg naar een omgevingsverordening, die op grond van de Omgevingswet wordt vastgesteld en die verplicht is voor provincies. De Interim omgevingsverordening vervangt zes provinciale verordeningen en heeft ondermeer de status van Verordening ruimte gebaseerd op artikel 4.1. Wet ruimtelijke ordening

#### Atikel 3.5 Zorgplicht omgevingskwaliteit

De provincie wil de omgevingskwaliteit van Brabant bevorderen, in combinatie met een veilige en gezonde leefomgeving. Bij omgevingskwaliteit gaat het om de kwaliteit van een plek of gebied, die bepaald wordt door een goed samenspel van herkomstwaarde, belevingswaarde, gebruikswaarde en toekomstwaarde. De karakteristiek van een plek of gebied bestaat uit herkomst- en belevingswaarden. Onderling zijn deze nauw verbonden en geworteld in een lang historisch ontwikkelingsproces.

De zorgplicht voor een goede omgevingskwaliteit is in de verordening opgenomen om een bijdrage te leveren aan een juiste balans tussen beschermen en benutten, zoals verwoord de Omgevingswet. De wet kent als maatschappelijk doel het in onderlinge samenhang bereiken en in stand houden van een veilig en gezonde fysieke leefomgeving en een goede omgevingskwaliteit, ook vanwege de intrinsieke waarde van natuur, en doelmatig beheren, gebruiken en ontwikkelen van de fysieke leefomgeving ter vervulling van maatschappelijke behoeften.

Bij de evenwichtige toedeling van functies speelt de balans tussen beschermen en benutten een belangrijke rol. Dat verschilt per ontwikkeling, per onderwerp, per gebied en in de tijd. De zorgplicht voor een goede omgevingskwaliteit omvat een aantal basisprincipes in combinatie met een diepe en ronde manier van kijken, die afkomstig zijn uit de Brabantse omgevingsvisie:

- zorgvuldig ruimtegebruik
- toepassing van de lagenbenadering
- meerwaardecreatie

In de verordening zijn geen regels opgenomen voor de brede manier van kijken. Gemeenten geven invulling aan een goede omgevingskwaliteit op lokaal niveau door een afweging te maken in een concreet geval.

#### **Toetsing**

Het veranderen van de in onbruikgeraakte bedrijfsbestemming naar Wonen, de sloop van overtollige bedrijfsbebouwing, de reductie van bebouwd oppervlak en het toestaan van twee seniorenwoningen in bestaand bebouwd gebied in Nieuwkuijk is een voorbeeld van zorgvuldig ruimtegebruik. Door het wegvallen van de bedrijfsbestemming vervalt een hinderveroorzakende vorm van grondgebruik in bestaand woongebied. Het verminderen van verharding vergroot de infiltratiemogelijkheid van hemelwater in de bodem. Het toekennen van twee seniorenwoningen met voldoende gebruikskwaliteit op de vrijgekomen gronden is een vorm van meerwaardecreatie die in overeenstemming is met de doelstelling van de 'zorgplicht omgevingskwaliteit' als verwoord in de het provinciaal beleid.

#### Artikel 3.42 duurzame stedelijke ontwikkeling

Noord-Brabant heeft de ambitie tot de top van Europese kennis- en innovatie regio's te blijven behoren. Een aantrekkelijk leef-, woon- en vestigingsklimaat is hiervoor een essentiële voorwaarde. Dit zorgt ervoor dat bedrijven de weg naar Brabant weten te vinden, werknemers hier prettig wonen en innovaties sneller plaatsvinden. Daarom streeft de provincie naar duurzame verstedelijking. Om te verduidelijken welke aspecten daarbij een rol spelen, zijn een aantal aspecten benoemd die daarbij om aandacht vragen.

Zorgvuldig ruimtegebruik is dat als basisprincipe is opgenomen vanuit de zorg voor een goede omgevingskwaliteit, is hierbij uitgangspunt. Dat betekent dat een stedelijke ontwikkeling voor wonen, werken of voorzieningen in beginsel plaatsvindt binnen Stedelijk gebied en dat de ruimte binnen Stedelijk gebied zo goed als mogelijk wordt benut. Hierbij past ook dat er wordt gekeken naar eventuele hergebruiksmogelijkheden van leegstaand of leegkomend erfgoed, zoals industriële complexen, kloosters, verzorgingshuizen et cetera. Vanuit de ladder voor verstedelijking die in het besluit ruimtelijke ordening is opgenomen gelden dienaangaande ook voorwaarden. Bij woningbouw zijn omvang en ligging van de ontwikkeling belangrijke punten. De bouw van een enkele woning heeft andere gevolgen dan een grote herstructurerings- of inbreidingslocatie langs het spoor of drukke wegen. Bij woningbouw zijn omvang en ligging van de ontwikkeling belangrijke punten. Maar ook hoe met de inrichting gezondheid bevordert kan worden, bijvoorbeeld door een snelle fietsverbinding met voorzieningen of doordat een groene omgeving uitnodigt tot bewegen en ontmoeten.

#### **Toetsing**

Het plangebied maakt onderdeel uit van een bestaand bebouwingslint binnen de centrumschil van Nieuwkuijk. Op dit moment is het perceel bebouwd ten dienste van bedrijfsmatig gebruik. De bestemming is bedrijf wordt omgezet naar wonen. Met het plan wordt gekozen voor de toevoegen van twee vrijstaande seniorenwoningen. Dit sluit aan bij het ter plaatse heersende straatbeeld en bij de geldende bestemming van de (omliggende) gronden. De bestaande woningen in de omgeving hebben een authentieke uitstraling. De gekozen vormgeving van de twee seniorenwoningen bouwt voor op dit patroon in de tweede lijn.

Het plan zorgt vanwege het vervallen van een in onbruik geraakte bedrijfsbestemming en sloop van overtollige verloederde bebouwing voor verhoging van de ruimtelijke kwaliteit van de omgeving. Het is hiermee ontwikkeling die in overeenstemming is met de eisen voor een duurzame stedelijke ontwikkeling.

#### Normering wateroverlast

Op grond van artikel 2.8 van de Waterwet moeten bij provinciale verordening met het oog op de bergings- en afvoercapaciteit waarop de regionale wateren moeten zijn ingericht, normen worden gesteld met betrekking tot de gemiddelde overstromingskans per jaar uit oppervlaktewateren van daarbij aan te wijzen gebieden. In deze paragraaf wordt daarin voorzien.

De normen drukken de hoogst toelaatbaar geachte kans op overstroming uit ofwel het wenselijk geachte beschermingsniveau. De normering bakent de zorgplicht af die de waterbeheerder heeft op het vlak van het voorkomen dan wel beperken van ontoelaatbare wateroverlast door inundatie vanuit oppervlaktewater ten gevolge van neerslag. Zij geeft daarmee helderheid voor de burgers en de bedrijven over het restrisico en hun eigen verantwoordelijkheid ten aanzien van roerende en onroerende zaken.

De maatregelen die nodig zijn om de bergings- en afvoercapaciteit van de regionale wateren aan de in deze verordening vastgelegde norm te laten voldoen neemt de beheerder op in het beheerplan, bedoeld in artikel 4.6 van de wet, dan wel worden uitgewerkt via inrichtingsplannen De kaart kent verschillende onderdelen. De norm voor Stedelijk gebied is 1/100 per jaar voor gebieden die in een ruimtelijk plan bestemd zijn voor de doeleinden bebouwing, hoofdinfrastructuur en spoorwegen en 1/10 per jaar voor overige gebieden.

## **Toetsing**

De betekenis van het bestemmingsplan voor water is behandeld in hoofdstuk 5. Hieruit blijkt dat de ontwikkeling voor wat betreft water uitvoerbaar is.

#### Boringsvrije zone

Het gebied is in verband met de waterkwaliteit aangeduid als boringsvrije zone en gebied met een maximale boordiepte van 70 meter. Het plan voldoet hieraan.

De ontwikkeling is hiermee in overeenstemming met het beleid van de provincie Noord-Brabant zoals dat is verwoord in de Omgevingsvisie en in de Interim omgevingsverordening.

#### **3.4 Gemeentelijk beleid**

#### **3.4.1 Vigerend plan**

Het plangebied ligt binnen het geldende bestemmingsplan "Vlijmen en Vliedberg, herziening 2013" De gronden zijn bestemd zijn voor Nieuwkuijksestraat 1 bestemd als Bedrijf. Voor de overige gronden geldt de bestemming "Wonen".

De bestemming "Bedrijf" (in paarse kleur op de verbeelding op de volgende bladzijde) regelt dat deze gronden bestemd zijn voor bedrijfsmatig gebruik. Dit is beëindigd. De activiteiten zijn verplaatst. Eigenaar van de gronden wil de bestemming "Wonen" op deze gronden geregeld zien. De bestemming "Wonen" geldt voor gronden waarop de twee nieuwe seniorenwoningen zijn voorzien. Voorwaarde voor het bouwen hiervan is dat deze woningen al bestaan, of dat het aantal woningen is aangeduid op de verbeelding en van een bouwvlak zijn voorzien. Omdat er in het plangebied geen woningen zijn opgericht en omdat er geen aantal woningen noch een bouwvlak op de verbeelding van het bestemmingsplan is opgenomen, kan het plan volgens de regeling van het bestemmingsplan niet worden gerealiseerd.

Om de twee seniorenwoningen te kunnen realiseren, is het nodig dat de bedrijfsbestemming voor Nieuwkuijksestraat 1 wordt omgezet naar wonen.

*Figuur: Uitsnede verbeelding bestemmingsplan Vlijmen en Vliedberg herziening 2013*

De regels uit het bestemmingsplan die bij de bestemming horen bieden niet de planologische en juridische ruimte om het plan te realiseren. Dit is ook de reden waarom voorliggend bestemmingsplan is opgesteld.

## **3.4.2 Wijzigingsbevoegdheid van Bedrijf naar Wonen**

In artikel 5.6 van het bestemmingsplan Vlijmen en Vliedberg is een wijzigingsbevoegdheid opgenomen. Op basis hiervan kunnen burgemeester en wethouders de bestemming Bedrijf wijzigen naar Wonen. Dit geldt in het bijzonder voor Nieuwkuijksestraat 1. De voorwaarden die hieraan zijn verbonden staan opgenomen in artikel 5.6. De voorwaarden worden hierna in cursief benoemd en behandeld. De bevindingen zijn een aanvulling op de beoordeling in hoofdstuk 6 van deze Toelichting.

Burgemeester en Wethouders zijn bevoegd de bestemming 'Bedrijf' te wijzigen in de bestemming 'Wonen ', indien wordt voldaan aan de volgende voorwaarden:

#### **Toetsing**

#### *Het bedrijf dient ter plaatse te zijn beëindigd.*

Het voormalig installatiebedrijf is verplaatst en de activiteiten zijn beëindigd. Aan deze voorwaarde wordt voldaan.

*Het totaal aantal woningen mag ten opzichte van de ten tijde van het wijzigingsbesluit bestaande situatie niet worden vergroot, tenzij het past binnen het gemeentelijk woningbouwprogramma en de provinciale bevolkings- en woningbehoefteprognose.*

De bedrijfswoning die op Nieuwkuijksestraat 1 aanwezig is wordt omgezet naar reguliere woning. Het aantal woningen op Nieuwkuijksestraat 1 blijft gelijk. Aan deze voorwaarde wordt voldaan.

*De oppervlakte bijgebouwen bij de woning dient door sloop van overtollige bebouwing teruggebracht te worden tot 100 m², waarbij cultuurhistorisch waardevolle gebouwen gehandhaafd dienen te blijven, tenzij toepassing wordt gegeven aan de regeling in lid h.*

De bedrijfsbebouwing op het achterterrein wordt met 450 m2 teruggebracht. Ook wordt verharding tot 260 m2 verwijderd. De overblijvende bebouwing maakt onderdeel uit van de te handhaven voormalige bestaande bedrijfswoning. Er blijft 85 m2 aan bijgebouwen op het terrein in stand. Aan

deze voorwaarde wordt voldaan.

## *De vestiging van de nieuwe woning mag geen onevenredige beperking opleveren van de bedrijfsvoering en ontwikkelingsmogelijkheden van omliggende (agrarische) bedrijven.*

De woning op Nieuwkuijksestraat 1 ligt op een afstand van 11 meter van het bedrijf op Nieuwkuijksestraat 5. Hiertussen ligt een woning op Nieuwkuijksestraat 3. De woning op nummer 5 ligt op grotere afstand.

Voor zover er sprake is van een onevenredige beperking van de bedrijfsvoering en ontwikkelingsmogelijkheden op nummer 5, wordt dit niet veroorzaakt door het toekennen van een woonbestemming op nummer 1. Voor het overige zijn er in de omgeving geen bedrijven die beperkingen kunnen ondervinden van het toekennen van een woonbestemming op Nieuwkuijksestraat 1. Aan deze voorwaarde wordt voldaan. Hiervoor wordt ook verwezen naar paragraaf 6.7.

#### *Voldaan dient te worden aan de eisen die gelden ingevolge de Wet geluidhinder.*

De bestaande bedrijfswoning is al een geluidsgevoelige bestemming. Dit geldt ook voor de woning die voorliggend bestemmingsplan mogelijk maakt. De ontwikkeling van bedrijfswoning naar woning voor Nieuwkuijksestraat 1 is voor wat betreft de Wgh uitvoerbaar. Hiervoor wordt ook verwezen naar H6.1

### *De nieuwe woning dient aanvaardbaar te zijn uit een oogpunt van een milieuhygiënisch verantwoord woon- en leefklimaat.*

De woonfunctie wordt toegekend aan een bestaande bedrijfswoning. De bedrijfsactiviteiten zijn hiermee niet langer toegestaan. Alhoewel het tot nu toe geldende bedrijfsmatig gebruik zich goed voegt in een woonomgeving, levert deze verandering een verbetering in het woon- en leefklimaat. Aan deze voorwaarde wordt voldaan. Hiervoor wordt ook verwezen naar hoofdstuk 6.7.

## *De in het gebied aanwezige waarden mogen niet onevenredig worden aangetast.* In de bestaande situatie is er op Nieuwkuijksestraat 1 sprake van een bedrijfswoning met functioneel vormgegeven bedrijfsbebouwing aan de achterzijde, een verhard bedrijfsterrein met terreinafscheidingen. Het gebied bezit hiermee geen (bijzondere) waarden. Met het toekennen van een woonbestemming op Nieuwkuijksestraat 1 en het slopen van aanwezige bedrijfsbebouwing zijn er geen in het gebied aanwezige waarden in het geding. Aan deze voorwaarde wordt voldaan. Hiervoor wordt ook verwezen naar hoofdstuk 4.

*Bij sloop van voormalige bedrijfsbebouwing mag, ofwel 10% van de oppervlakte van de voormalige bedrijfsgebouwen worden toegevoegd aan de oppervlakte van de woning tot een maximum van 850 m³, ofwel 10% van de oppervlakte van de voormalige bedrijfsgebouwen worden toegevoegd aan de oppervlakte aan bijgebouwen tot een maximum van 200 m².*

Op Nieuwkuijksestraat 1 wordt bedrijfsbebouwing tot 450 m2 gesloopt en tot 260 m2 aan verharding verwijderd. De voormalige bedrijfswoning met aangebouwd bijgebouw van circa 85 m2 blijft staan. Er wordt geen bijgebouw toegevoegd. Aan deze voorwaarde wordt voldaan.

*De woning mag niet zijn gelegen binnen de veiligheidszone van een inrichting in de zin van het Bevi.* Aan deze voorwaarde wordt voldaan. Hiervoor wordt ook verwezen naar paragraaf 6.5.

*De gebruiksmogelijkheden van de aangrenzende gronden en bebouwing mogen niet onevenredig worden aangetast.*

De aangrenzende gronden hebben een bestemming Wonen. Voor deze woningen geldt dat de bedrijfsbestemming op Nieuwkuijksestraat 1 verdwijnt. Ook wordt er voor 450 m2 aan bedrijfsbebouwing gesloopt. De voormalige bedrijfswoning blijft als burgerwoning in stand. De bouwhoogten veranderen niet. De gebruiksmogelijkheden voor de aangrenzende gronden worden hiermee niet aangetast. Aan deze voorwaarde wordt voldaan.

## **3.4.2 Structuurvisie**

De gemeenteraad van de Heusden heeft op 21 juli 2009 de Structuurvisie 'Ideeën voor een plek' vastgesteld. In de structuurvisie wordt de toekomstige ontwikkeling van de Gemeente Heusden tot het jaar 2030 weergeven. Het is een beschrijving van de meest gewenste ontwikkeling op hoofdlijnen van de gemeente. Het is een indicatief plan, waarbij uitdrukkelijk geen concrete bestemmingen worden vastgelegd. De structuurvisie bevat dan ook geen voor burgers bindende voorschriften. De structuurvisie is een beleidsdocument. Het plangebied wordt op de visiekaart aangeduid als 'bestaand woongebied'.

## **3.4.3 Woonvisie 2014**

De gemeente Heusden heeft het volkshuisvestingsbeleid vastgelegd in de Nota Volkshuisvesting 2030. Deze nota dateert van december 2008. Met het vaststellen van de Woonvisie Heusden 2014-2024 'Dromen waarmaken' wordt ingespeeld op de actualiteit en wordt een visie gegeven op volkshuisvestelijke ontwikkelingen in de komende beleidsperiode 2014-2018 met een doorkijk van tien jaar.

De op 18 februari 2014 vastgestelde Woonvisie 2014 bevat vijf speerpunten. Een van de speerpunten betreft: 'Nieuwbouw als kans voor variatie in het woonaanbod en voor initiatief van burgers'. De visie geeft dat er een uitbreidingsopgave is met het oog op de, zij het afvlakkende, huishoudensgroei. De nieuwbouwmogelijkheden moeten worden benut om leemten op te vullen en om mensen of organisaties de gelegenheid te geven iets nieuws te creëren. Dat betekent dat met nieuwbouw (ook) wordt ingespeeld op de veranderingen in de bevolking naar meer kleine en meer oudere huishoudens. Voorliggend plan is in overeenstemming met de inhoud van deze woonvisie.

## **3.4.4 Woningbouwplanning 2014-2030**

De gemeente Heusden hanteert een jaarlijkse woningbouwplanning. Deze is gebaseerd op de actuele ontwikkelingen van projecten en de nieuwe bevolkings- en woningbouwprognose van de provincie Noord-Brabant, en is regionaal afgestemd. Voor onderhavig plan is gekeken naar de 'Woningbouwplanning 2014 – 2030'. Binnen deze planning kan dit plan worden geschaard onder 'particuliere inbreidingen op eigen perceel'. In lijn met het besluit van het college van burgemeester en wethouders om deze ontwikkeling te ondersteunen, zal deze post binnen de 'Woningbouwplanning 2014 – 2030' worden verlaagd en worden er twee seniorenwoningen toegevoegd aan 'particuliere bouw Nieuwkuijk'. Dit wordt in de herziening van de woningbouwplanning meegenomen.

#### **3.4.5 Groenstructuurplan**

Het groenstructuurplan beschrijft de ruimtelijke groene kaders van de gemeente. Daartoe is een eerste aanzet gedaan met het Groeninstrumentarium Heusden uit 2001. Dit groenstructuurplan is de actualisatie daarvan. Het plangebied maakt geen deel uit van de (hoofd)groenstructuur zoals opgenomen in het Groenstructuurplan. In de wijk zijn tevens geen bijzondere ecologische waarden of potenties aanwezig.

#### **3.4.6 Welstandsbeleid**

Het welstandsbeleid is opgesteld vanuit de overtuiging dat de lokale overheid het belang van een aantrekkelijke gebouwde omgeving dient te behartigen. De welstandsnota uit 2004 en 2012 zijn in 2019 geactualiseerd. Het welstandsbeleid van de gemeente Heusden is opgesteld vanuit de overtuiging dat in het belang van een aantrekkelijke gebouwde omgeving voor de meest kwetsbare delen van de gemeente Welstandstoezicht noodzakelijk is. Deze opvatting is nog steeds actueel, maar deze update zorgt voor een vrijer beleid en laat zien dat de gemeente het haar inwoners toevertrouwt om de regels verder te versoepelen. Bij de herziening van de welstandsnota is het plangebied aangeduid als 'Historische dorpsgebieden en bebouwingslinten, hoge waarde'. Het plangebied is als welstandsplichtig aangeduid. De aanvraag omgevingsvergunning is beoordeeld aan de redelijke eisen van welstand en hieraan akkoord bevonden.

## **3.5 Conclusie beleidsanalyse**

Geconcludeerd kan worden dat de gevraagde ontwikkeling in overeenstemming is met het relevant ruimtelijk beleid van Rijk, Provincie en van de gemeente Heusden. Voorliggend bestemmingsplan wordt opgesteld om de ontwikkeling mogelijk te maken en daarmee de strijdigheid met het bestemmingsplan op te heffen.

## **4 WAARDEN**

## **4.1 Inleiding**

In dit hoofdstuk worden de relevante waarden voor het plangebied en de ontwikkeling van wonen beschreven.

## **4.2 Cultuurhistorie**

De cultuurhistorisch waardevolle gebouwen binnen de gemeente Heusden zijn in veel gevallen aangewezen als rijksmonument dan wel gemeentelijk monument. Deze aanduidingen gelden niet voor het plangebied.

*Figuur: extract Culthuurhistorische waardenkaart, plangebied aangeduid met paarse pijl.*

Rondom het plangebied zijn op de cultuurhistorische waardenkaart van de gemeente Heusden de aanduiding 'Historische bouwkunst, overig historische waarde' en de aanduiding 'overige historisch geografie, lijnen met redelijk hoge waarde' opgenomen. In het plangebied zelf komen deze waarden niet voor.

## **Toetsing**

De woning aan Nieuwkuijksestraat 1 blijft met voorliggend bestemmingsplan in stand. De overtollige bedrijfsbebouwing aan de achterzijde is niet te beschouwen als bebouwing met 'overig historische

waarde'. De aanleg van perceelsontsluiting voor de woning en het mogelijk maken van de seniorenwoningen aan Onsenoortsestraat heeft geen invloed op de lijn met redelijk hoge waarde'.

Evenmin wordt met voorliggend bestemmingsplan afbreuk gedaan aan de landschappelijke waarden in het binnen het plangebied gelegen cultuurlandschap. Het bestemmingsplan voorziet niet in ruimtelijke ingrepen die de aanwezige waardevolle cultuurhistorische elementen negatief beïnvloeden.

## **4.3 Flora en Fauna**

In het kader van de uitvoerbaarheid van ruimtelijke plannen is het conform artikel 3.1.6 Bro noodzakelijk om aandacht te besteden aan de effecten op natuurwaarden. Effecten dienen te worden beoordeeld in relatie tot wet- en regelgeving op het terrein van zowel de soorten- als wel de gebiedsbescherming. Deze beoordeling vindt plaats in relatie tot de Wet natuurbescherming (Wnb) die per 01-01-2017 in werking is getreden en het provinciale gebiedsgerichte natuurbeleid. Voor wat betreft de effecten op natuurwaarden moet onder meer aangegeven worden of er als gevolg van een plan vergunningen of ontheffingen noodzakelijk zijn en, zo ja, of deze verkregen kunnen worden.

#### **Toetsing**

Het plangebied is gelegen in de bebouwde kern van Nieuwkuijk (gemeente Heusden) en betreft bebouwd en verhard achterterrein zonder huisnummer, verharding en functioneel uitgevoerde bedrijfsbebouwing. Er worden in het kader van het plan geen kapvergunningsplichtige bomen gekapt of oppervlaktewateren gedempt. De ingrepen vinden plaats in het kader van ruimtelijke inrichting of ontwikkeling van gebieden.

Het plangebied ligt buiten de begrenzing van het Natuurnetwerk Nederland. De provincie hanteert geen externe werking als het gaat om het NNN, de Nee-tenzij toets is derhalve niet aan de orde. Het plangebied betreft tevens geen weidevogelgebied of een ander gebied dat is beschermd overeenkomstig het provinciale natuurbeleid. Dergelijk beschermd gebied zal derhalve niet verloren gaan of aangetast worden.

Het Natura 2000 gebied Vlijmense ven, Moerputten&Bossche Broek liggen op circa 1 kilometer afstand. De verwachting is dat er geen rechtstreekse aantasting (veroorzaakt door bijvoorbeeld licht, trillingen, geluid en menselijke aanwezigheid) zal plaatsvinden op de soorten die voor omliggende Natura2000- gebieden zijn aangewezen.

Er worden in het kader van het plan geen kapvergunningsplichtige bomen gekapt. Het onderdeel 'houtopstanden' van de Wet natuurbescherming is derhalve niet van toepassing.

Er zijn geen beschermde planten, jaarrond beschermde nesten van vogels of beschermde verblijfplaatsen van Habitatrichtlijnsoorten of niet vrijgestelde soorten in het gebied aanwezig. Het is aannemelijk dat er door algemeen voorkomende vogelsoorten gebroed wordt binnen het plangebied.

#### Stikstof

Voor de sloop van de bebouwing, de bouw van de seniorenwoningen en het gebruik is een stikstofdepositieberekening uitgevoerd. Hieruit is naar voren gekomen dat de stikstofdepositie op een natura-2000 minder dan 0,00 mol/ha/jr is.

Het onderzoek is als bijlage bij deze Toelichting opgenomen.

Voor Nieuwkuijksestraat 1 moet worden overwogen dat er met het vervallen van de bedrijfsbestemming een reductie van stikstofdepositie plaatsvindt. Dit komt doordat bedrijfsprocessen en verkeers- en vervoersbewegingen van en naar Nieuwkuijksestraat 1 niet langer plaatsvinden. Het gebruik als woning is bovendien een bestaande activiteit, die niet verandert en waarmee er geen verhoging van de stikstofdepositie plaatsvindt. Het plan is voor wat betreft stikstof uitvoerbaar.

Er kan worden geconcludeerd dat er geen procedurele gevolgen zijn ten gevolge van de voorgenomen ingrepen.

- Nader onderzoek naar soorten is niet noodzakelijk;
- Een ontheffing in het kader van de Wnb (soorten) is niet noodzakelijk;
- Voor algemeen voorkomende soorten geldt een algemene vrijstelling als het ruimtelijke ingrepen betreft;
- De zorgplicht is altijd van toepassing.

Het plan is voor wat betreft flora en fauna uitvoerbaar.

### **4.4 Archeologie**

In 1992 heeft Nederland het Europees Verdrag inzake de bescherming van het archeologisch erfgoed ondertekend; ook wel het Verdrag van Malta of Valletta genoemd, naar het eiland en de plaats waar het is ondertekend. Het Verdrag is in 1998 geratificeerd en op 1 september 2007 via de Wet op de Archeologische Monumentenzorg (Wamz) geïmplementeerd. De Wamz is een wijzigingswet en omvat een wijziging van de Monumentenwet 1988, de Wet Milieubeheer en de Ontgrondingenwet. Vanuit de Wet ruimtelijke ordening (Wro) bestaat sindsdien een verplichting om bij de voorbereiding van bestemmingsplannen alle ter zake doende belangen mee te wegen. De Wamz is een concrete invulling van deze verplichting en een verbreding van de zorgplicht voor archeologische waarden in het milieubeheer.

### **Toetsing**

BAAC heeft een archeologisch bureauonderzoek en inventariserend veldonderzoek (verkennende fase) uitgevoerd voor het plangebied Onsenoortsestraat 49 en 51. Dit onderzoek gaat als bijlage bij deze Toelichting.

Uit het bureauonderzoek blijkt dat er een hoge kans bestaat op het aantreffen van archeologische resten vanaf de steentijd tot en met de nieuwe tijd. Deze hoge verwachting is gebaseerd op de ligging op een hoge en droge dekzandrug nabij een laatmiddeleeuws bewoningslint. Tevens staat op de eerste kadastrale kaart uit begin 19e eeuw een huis met erf aangegeven dat dateert uit het begin van de 19e eeuw. Resten van jagers/verzamelaars uit de steentijd worden niet in situ binnen het plangebied verwacht.

Specifiek worden in het gebied huisplaatsen, nederzettingen en/of boerenerven verwacht. Archeologische resten van boeren uit het neolithicum tot en met de middeleeuwen worden in de top van het dekzand verwacht. Archeologische resten van na de middeleeuwen kunnen direct onder de bouwvoor/ophogingslaag/vlijlaag voorkomen. De hoogste kans op het aantreffen van archeologische resten geldt voor het noordoostelijke en noordelijke deel. Het zuidelijke deel is naar verwachting vergraven. Onduidelijk is tot welke diepte.

Uit het veldonderzoek is gebleken dat het plangebied op een dekzandwelving of –rug ligt. Het dekzand is in het zuidelijke deel van het plangebied afgedekt door dijkdoorbraakafzettingen. Hier komt een intacte zwarte enkeerdgrond voor met daaronder een overslaggrond. In de overige boringen zijn recente verstoringen tot ver in de C-horizont van het aanwezige dekzand aangetroffen.

Ter hoogte van de locatie waar mogelijk resten van een woning uit het begin van de 19e eeuw of eerder aanwezig zouden moeten zijn, zijn geen aanwijzingen voor bewoning aangetroffen in de vorm van baksteen- of mortelresten. Hier bestaat de bovenste 135 cm uit recent verstoorde grond, waaronder direct dekzand is aangetroffen.

De hoge archeologische verwachting uit het bureauonderzoek kan op basis van de grootschalige, diepreikende recente verstoringen en het ontbreken van aanwijzingen voor steenbouw worden bijgesteld naar een lage archeologische verwachting voor alle perioden. BAAC adviseert geen nader archeologisch vervolgonderzoek uit te laten voeren.

Voor Nieuwkuijksestraat 1 geldt dat de bodem voor de realisatie niet wordt geroerd. Daar waar bestaande bebouwing wordt gesloopt, is de grond geroerd.

Het plangebied kan door het bevoegd gezag worden vrijgegeven. Hierna is het bestemmingsplan voor wat betreft archeologie uitvoerbaar.

## **5 WATERPARAGRAAF**

## **5.1 Rijksbeleid**

#### Nationaal Waterplan

Voor het rijk is dit in het Nationaal waterplan vastgelegd. Het legt de hoofdlijnen vast van het nationale waterbeleid en de daartoe behorende aspecten van het nationale ruimtelijke beleid. Het Nationaal waterplan vormt het kader voor de regionale waterplannen en de beheerplannen. Er is geen formele hiërarchie tussen deze plannen. Maar op grond van de algemene beginselen van behoorlijk bestuur (zoals het zorgvuldigheidsbeginsel en het motiveringsbeginsel) kan bij het vaststellen van een regionaal waterplan of een beheerplan niet zo maar worden afgeweken van het Nationaal Waterplan.

De looptijd van het huidige Nationaal waterplan is van 2016 tot 2021. Het Nationaal waterplan (en alle andere plannen op grond van de Waterwet) worden elke zes jaar herzien. Los van deze frequentie zijn tussentijdse aanpassingen van de plannen mogelijk.

#### Anders omgaan met water; Waterbeleid in de 21e eeuw

Het kabinet onderschrijft de noodzaak om te anticiperen op de verwachte klimaatsverandering en bodemdaling, in plaats van te reageren op incidenten. De veiligheid moet gewaarborgd blijven, de kans op overstromingen mag niet toenemen. Wateroverlast moet worden teruggedrongen. De kern van het waterbeleid voor de 21e eeuw is: ruimte maken voor water. Ruimte kan worden gemaakt door ruimtelijke en technische maatregelen.

#### Grondwater

Grondwateroverlast dient te worden voorkomen. Het grondwater mag tijdens de realisatie en tijdens de exploitatiefase van het werk niet stijgen of dalen. Bij nieuwe ontwikkelingen dient (middels een grondwaterstandberekening) te worden aangetoond dat wordt voldaan aan de grondwaternorm en dat in omliggende omgeving niet verslechterd. De schaal van de ontwikkeling zorgt er niet voor dat het grondwaterniveau zal veranderen. Uit de watertoets (zie 5.4) blijkt ook dat de ontwikkeling geen gevolgen heeft voor de waterhuishoudkundige situatie.

#### **5.2 Provinciaal beleid**

De provincie Noord-Brabant heeft het Provinciaal Milieu- en Waterplan vastgesteld. De doelen van het PMWP zijn:

- voldoende water voor mens, plant en dier
- een schone en gezonde leefomgeving (bodem, water en lucht)
- bescherming van Brabant tegen overstromingen en externe risico's
- verduurzaming van grondstoffen-, energie- en voedselvoorziening

De provincie wil op basis van de Dynamische UitvoeringsAgenda PMWP deze doelen realiseren in samenwerking met partners.

De provincie zet hierbij in op Waterveiligheid, Externe Veiligheid en Overige risico's. De doelstellingen op deze gebieden werken voor het plangebied door in de vorm van kaders die worden gesteld aan waterschap en gemeente.

#### **5.3 Waterschap**

#### Waterbeheerplan 2016-2021

In het Waterbeheerplan (WBP) beschrijft het waterschap Aa en Maas haar doelstellingen voor de periode 2016 – 2021 en de wijze waarop deze doelstellingen bereikt moeten worden. Hiermee geeft het waterschap invulling aan de verplichting vanuit de Waterwet en de Verordening water Noord-Brabant om een waterbeheerplan op te stellen.

In het waterbeheerplan wordt een indeling gemaakt in de volgende programma's:

- Veilig en bewoonbaar;
- Voldoende water en robuust watersysteem;
- Schoon water;
- Gezond en natuurlijk water;
- Het leveren van maatschappelijke meerwaarde

Deze programma's zijn verder uitgewerkt in het WBP naar concrete doelstellingen. Deze doelstellingen vinden onder andere een doorwerking in de beschikbare instrumenten van het waterschap; Keur, legger, communicatie en stimuleringsmiddelen.

#### Keur

De Keur is een waterschapsverordening en omvat samen met de Waterwet alle gebods- en verbodsbepalingen met betrekking tot ingrepen of activiteiten die consequenties hebben voor de waterkwantiteit, waterkwaliteit en waterveiligheid. De Keur is verder uitgewerkt beleids- en algemene regels.

#### Legger

De Keur verwijst in de gebods- en verbodsbepalingen volop naar de legger. De legger legt de status en afmetingen behorende bij de regels van de Keur vast in een overzichtskaart van het waterbeheersgebied. Op deze kaart zijn onder andere dijken, waterlopen en bijbehorende beschermingszones aangegeven.

Belangrijk instrument in de beoordeling van ruimtelijke ontwikkelingen aan het beleid van het waterschap is de Watertoets. Hierop is onder 5.4 ingegaan.

#### **5.4 Watertoets**

#### Bestaand stedelijk gebied

Het plangebied is gelegen in bestaand stedelijk gebied. Het plangebied voor woningbouw meet 1187 m2. Dit is voor 710 m2 verhard. In de nieuwe situatie is sprake van 542 m2 verharding bestaand uit 2 seniorenwoningen met verharde ondergrond.

#### Oppervlaktewater

In de (direct) omgeving van het plangebied is geen oppervlaktewater aanwezig.

#### Bodem en grondwater

| Bodemopbouw             |                                                  |                     |           |  |  |  |  |
|-------------------------|--------------------------------------------------|---------------------|-----------|--|--|--|--|
| deklaaq                 | fijn tot matig grof zand. Plaatselijk komt leem, | Nuenengroep         | 0-2 m-mv  |  |  |  |  |
|                         | klei en veen voor.                               |                     |           |  |  |  |  |
| eerste watervoerend     | matig tot zeer grove grindrijke zanden, met      | Formatie van Sterk- | 2-60 m-mv |  |  |  |  |
| pakket                  | plaatselijk een kleilaag.                        | sel/Veghel          |           |  |  |  |  |
| scheidende laag         | kleihoudende afzettingen                         | Kedichem/Tegelen    | 60-110 m- |  |  |  |  |
|                         |                                                  |                     | mv        |  |  |  |  |
| hydrologie              |                                                  |                     |           |  |  |  |  |
| diepte freatisch grond- | 1,2 m-mv                                         |                     |           |  |  |  |  |
| water                   |                                                  |                     |           |  |  |  |  |
| stromingsrichting       | noordelijk                                       |                     |           |  |  |  |  |

*figuur: overzicht bodemopbouw en hydrologie (bron: Bodeminzicht rapport B2317)*

#### Riolering

De nieuwbouw zal voor de afvoer van afvalwater worden aangesloten op de aanwezige gemeentelijke gemengde riolering aan de Onsenoortsestraat.

#### Waterkwaliteit

Ingevolge de eisen van het Waterschap worden geen uitlogende materialen toegepast bij de bouw van de seniorenwoningen.

#### Wateropgave

Op 3 maart 2015 is de Brabant Keur van kracht geworden, een gezamenlijke Keur voor de drie Brabantse waterschappen: Aa en Maas, De Dommel en Brabantse Delta. De Keur verbiedt de afvoer van neerslag door toename van verhard oppervlak naar een

oppervlaktewaterlichaam. Artikel 15 van de Algemene Regels Keur verleent vrijstelling op dit verbod bij een verhardingstoename tot maximaal 2.000 m². Onderhavig plan gaat uit van verharding kleiner dan 2.000 m² en op basis van de Keur is hydrologisch neutraal ontwikkelen ter compensatie van versnelde afvoer van neerslag van verhard oppervlak dus niet nodig. Wateroverlast op eigen terrein en bij derden worden voorkomen. Het plan is voor wat betreft water uitvoerbaar.

### **5.5 Gemeentelijk waterbeleid**

In het kader van klimaatontwikkeling en wet- en regelgeving die is opgesteld om daar een oplossing voor te bieden, is de eis van de gemeente dat er anders omgegaan wordt met hemelwater. Dat is hydrologisch neutraal ten opzichte van de situatie van het onverharde terrein.

De gemeente legt dit, aanvullend op de Keur van het waterschap en aanvullend op het geldende bestemmingsplan, uit als dat het terrein moet in staat zijn om in een etmaal een hoeveelheid regenwater van 56,5 mm (bui T=10 volgens Buishands en Velds +10% ivm klimaatontwikkeling) vermenigvuldigd met het verhard oppervlak te verwerken.

Naar aanleiding hiervan is door Intesio op 1 november 2019 een waterberekening opgesteld (OK/ A19-1046/ P231392). Hieruit volgt dat er bij aanvraag van de omgevingsvergunning voor de activiteit bouwen 84 infiltratieunits moeten worden aangevraagd.

#### **Riolering**

Alleen afvalwater mag aangesloten worden op het hoofdriool. Dit betreft doorgaans een gemengd stelsel. Voor informatie over het ter plaatse aanwezige stelsel kan contact opgenomen worden met de gemeente Heusden.

De bovenzijde van de buis moet op 70 cm onder het peil van de perceelsgrens aangeboden worden. Dat geldt voor buizen tot een diameter van 160 mm. Bij grotere diameters is overleg nodig in verband met de aanwezigheid van kabels en leidingen.

Het bestemmingsplan is voor wat betreft water uitvoerbaar.

Toelichting bestemmingsplan Onsenoortsestraat eo Nieuwkuijk www.gijsbertgebiedsontwikkeling.nl **24**

## **6 OMGEVINGSASPECTEN**

In dit hoofdstuk wordt, aanvullend op de conclusies ter zake in paragraaf 3.4.2 ingegaan op de verschillende milieu- en omgevingsaspecten.

### **6.1 Geluid**

De Wet geluidhinder biedt geluidsgevoelige bestemmingen bescherming tegen geluidhinder van wegverkeerlawaai, spoorweglawaai en industrielawaai door middel van zonering. De kern van de wet is dat geluidsgevoelige objecten worden beschermd tegen geluidhinder uit de omgeving. In de Wgh worden woningen beschermd (artikel 1 Wgh):

Aveco de Bondt heeft een onderzoek uitgevoerd naar de geluidbelasting als gevolg van wegverkeerslawaai ten behoeve van de realisatie van 2 woningen aan de Onsenoortsestraat 49 en 51 in Nieuwkuijk. Dit is als bijlage opgenomen.

Het doel van het akoestisch onderzoek is om de geluidbelasting ten gevolge van de omliggende geluidbronnen (wegen) inzichtelijk te maken en te toetsen aan de grenswaarden in de Wet geluidhinder.

De bevindingen in het onderzoek naar de invloed van wegverkeerslawaai zijn:

- De geluidbelasting op de gevels van de nieuwe woningen bedraagt ten maximaal 48 dB als gevolg van de Rijksweg A59. De geluidbelasting is niet hoger dan de voorkeurswaarde van 48 dB;
- De berekende geluidbelastingen vanwege de overige binnenstedelijke wegen is ten hoogste 41 dB Lden. Bepalend hierbij is de Onsenoortse-/Nieuwkuijkseweg. Het wegverkeerslawaai van de binnenstedelijke wegen vormt ook geen belemmering voor de realisatie van de woningen;
- Bij de bouwaanvraag is het vooralsnog niet vereist om de geluidwering van de gevels te bepalen ten einde de binnenwaarde van 33 dB uit het Bouwbesluit te waarborgen. In het door ons bureau eerder uitgevoerde onderzoek met kenmerk 20.1747_M_MGG_0142 van 7 april 2020 blijkt reeds een geluidwering van minimaal 25 dB(A) voor beide woningen;
- Gesteld kan worden dat er, ter plaatse van de woningen, sprake is van een aanvaardbaar woon- en leefklimaat vanwege de invloed van wegverkeerslawaai.

Voor Nieuwkuijksestraat 1 geldt dat ten aanzien van de bestaande bedrijfswoning al sprake is van een geluidsgevoelige bestemming. Dit geldt ook voor de woning die voorliggend bestemmingsplan mogelijk maakt. De ontwikkeling van bedrijfswoning naar woning voor Nieuwkuijksestraat 1 is voor wat betreft de Wgh uitvoerbaar.

#### **6.2 Bodem**

De kwaliteit van de bodem en het grondwater in het plangebied moeten in overeenstemming zijn met het beoogde gebruik. Dit is geregeld in de Wet Bodembescherming (Wbb). Het Besluit bodemkwaliteit stelt regels teneinde de bodem te beschermen, in het bijzonder ter voorkoming van bodemverontreiniging en sanering van ontstane verontreiniging. De bodemkwaliteit kan namelijk van invloed zijn op de beoogde functie van het plangebied.

## **Toetsing**

Ter plaatse van de locatie Onsenoortsestraat 49 en 51 is een verkennend bodemonderzoek uitgevoerd. In het op 12 september 2019 opgestelde onderzoeksrapport (nummer B2317) van Bodeminzicht wordt het volgende worden geconcludeerd:

Ter plaatse van de onderzoekslocatie zijn geen verontreinigingen aangetoond die aanleiding vormen voor het uitvoeren van nader of aanvullend bodemonderzoek. De bodemkwaliteit ter plaatse van de onderzoekslocatie vormt geen belemmering voor de beoogde omgevingsvergunning nieuw te bouwen woningen.

De eventueel bij werkzaamheden vrijkomende grond is op of buiten het onderzoeksterrein herbruikbaar. Indien vrijkomende grond van de locatie afgevoerd dient te worden, dient men rekening te houden met de regels van het vigerende Besluit Bodemkwaliteit.

Voor Nieuwkuijksestraat 1 geldt dat er in de huidige situatie sprake is van een bedrijfswoning. Het gebruik hiervan wordt met het bestemmingsplan gewijzigd naar wonen. De hoeveelheid bebouwing wordt niet uitgebreid. Sinds bouw en ingebruikname van de bestaande woning op Nieuwkuijksestraat 1 hebben geen bodemverontreinigende activiteiten plaatsgevonden.

## **Conclusie**

De milieuhygiënische bodemkwaliteit van de locatie vormt geen belemmering voor het plan.

## **6.3 Luchtkwaliteit**

Op 15 november 2007 is de Wet Luchtkwaliteit in werking getreden. De Wet Luchtkwaliteit maakt onderdeel uit van de Wet Milieubeheer. Met de Wet Luchtkwaliteit en bijbehorende bepalingen en hulpmiddelen, wil de overheid zowel de verbetering van de luchtkwaliteit bewerkstelligen als ook de gewenste ontwikkelingen in ruimtelijke ordening doorgang laten vinden. De kern van de Wet Luchtkwaliteit bestaat uit de (Europese) luchtkwaliteitseisen. Verder bevat zij basisverplichtingen op grond van de richtlijnen, namelijk: plannen, maatregelen, het beoordelen van luchtkwaliteit, verslaglegging en rapportage. Indien mensen met regelmaat luchtverontreinigende stoffen inademen, kan dit leiden tot effecten op de lichamelijke gezondheid. Daarom wordt bij ruimtelijke planvorming rekening gehouden met de effecten van de plannen op de luchtkwaliteit en de luchtkwaliteit ter plaatse.

#### **Toetsing**

Titel 5.2 van de Wet luchtkwaliteit, het Besluit niet in betekenende mate en het Besluit gevoelige bestemmingen (luchtkwaliteitseisen) stellen grenzen aan de concentraties van luchtverontreinigende stoffen. De meest kritische stoffen ten gevolge van het verkeer zijn stikstofdioxide en fijnstof. De grenzen voor deze stoffen zijn opgenomen in onderstaande tabel.

| stof                     | jaargemiddelde | uurgemiddelde | 24-uursgemiddelde | Opmerkingen                                               |
|--------------------------|----------------|---------------|-------------------|-----------------------------------------------------------|
| Stikstofdioxide<br>(NO2) | 40 µg/m3       | 200 µg/m3     | n.v.t.            | Uurgemiddelde mag 18x per jaar<br>worden overschreden     |
| Fijn stof<br>(PM10)      | 40 µg/m3       | n.v.t.        | 50 µg/m3          | 24-uursgemiddelde mag 35x per<br>jaar worden overschreden |
| Fijn stof<br>(PM2,5)     | 25 µg/m3       | n.v.t.        | n.v.t.            |                                                           |

*Tabel : Grenswaarden Wet luchtkwaliteit*

Het plangebied beslaat een gebied. De luchtkwaliteit ter plaatse van het plangebied is aan hand van de NSL-monitoringstool 2019 (www.nsl-monitoring.nl), die bij het Nationaal

Samenwerkingsprogramma Luchtkwaliteit hoort, inzichtelijk gemaakt.

Onderstaande afbeelding geeft een indruk van de luchtkwaliteit langs de drukke wegen (intensiteit meer dan 10.000 mvt/etmaal) in en rond het gebied, voor het jaar 2019.

*figuur: Nsl monitoringstool maatgevende wegen voor NO2; de rode pijl wijst het plangebied aan*

Uit de figuur blijkt dat in 2019 de jaargemiddelde concentraties stikstofdioxide en fijnstof (Pm10) direct langs de maatgevende wegen onder de 35 ug/m³ liggen en daarmee ruimschoots onder de wettelijke grenswaarde van 40 ug/m³. Voor PM2,5 geldt dat de concentraties onder de 20 ug/m³ liggen en daarmee onder de wettelijke waarde van 25 ug/m³. Omdat in de huidige situatie aan de grenswaarden wordt voldaan, zal dit ook in de toekomstige situatie het geval zijn. De concentraties zullen de komende jaren namelijk afnemen. Deze situatie doet zich ook voor fijnstof.

Zoals voorgaand bepaald liggen de concentraties luchtverontreinigende stoffen ruim onder de wettelijke grenswaarden. Een toename van de concentraties luchtverontreinigende stoffen als gevolg van de ontwikkelingsruimte in het bestemmingsplan leidt niet tot een overschrijding van grenswaarden.

Middels dit plan wordt de ontwikkeling van twee nieuwe seniorenwoningen mogelijk. Daarbij wordt een bestaande dienstwoning bestemd tot reguliere woning. Deze ontwikkelingsruimte (het vaststellen van de bestemming Wonen) in het bestemmingsplan kan leiden tot een toename van de concentraties luchtverontreinigende stoffen. De nieuwe functie kan namelijk een grotere verkeersaantrekkende werking hebben.

Van belang bij de toetsing aan grenswaarden voor luchtkwaliteit is of een plan wel of niet 'in betekenende mate' bijdraagt aan de verslechtering van de luchtkwaliteit. Hierbij zijn in de ruimtelijke ordeningspraktijk langs wegen vooral de grenswaarden voor stikstofdioxide en fijnstof van belang. Als een plan 'niet in betekenende mate' bijdraagt aan de luchtverontreiniging kan dit plan zonder toetsing aan de grenswaarden voor luchtkwaliteit worden uitgevoerd. In de algemene maatregel van

bestuur 'Niet in betekenende mate' (Besluit NIBM) en de ministeriële regeling NIBM (Regeling NIBM) zijn de uitvoeringsregels vastgelegd die betrekking hebben op het begrip NIBM. Per 1 augustus 2009 geldt als NIBM 3% van de grenswaarde. In de Regeling NIBM is een lijst met categorieën van gevallen (inrichtingen, kantoor- en woningbouwlocaties) opgenomen die 'niet in betekenende mate' bijdragen aan de luchtverontreiniging. Deze gevallen kunnen zonder toetsing aan de grenswaarden voor het aspect luchtkwaliteit uitgevoerd worden.

Voor woningbouwprojecten met minder dan 1.500 woningen geldt dat zij 'niet in betekenende mate' bijdragen aan een verslechtering van de luchtkwaliteit.

#### **Conclusie**

De voorgenomen ontwikkeling is voor wat betreft luchtkwaliteit positief en draagt dan ook 'niet in betekenende mate' bij aan de verslechtering van de luchtkwaliteit.

#### **6.4 Geur**

In de omgeving van het plangebied ligt planologisch beschouwd geen agrarisch bedrijf of andere activiteiten die gevolgen kunnen hebben voor het aspect geur. Het onderwerp geur vormt geen belemmering voor de ontwikkeling.

#### **6.5 Externe veiligheid**

Externe veiligheid is een beleidsveld dat is gericht op het beheersen van risico`s die ontstaan voor de omgeving bij de productie, de opslag, de verlading, het gebruik en het transport van gevaarlijke stoffen. Er moet worden voldaan aan strikte risicogrenzen. Eén en ander brengt met zich mee dat nieuwe ruimtelijke ontwikkelingen moeten worden getoetst aan wet- en regelgeving op het gebied van externe veiligheid. Concreet gaat het om risicovolle bedrijven, vervoer van gevaarlijke stoffen per weg, spoor en water en het transport van gevaarlijke stoffen via buisleidingen. De risico's worden uitgedrukt in twee risicomaten; het plaatsgebonden risico en het groepsrisico.

Op de diverse aspecten van externe veiligheid is afzonderlijke wetgeving van toepassing. Voor de beoordeling van een ruimtelijk plan moet voor externe veiligheid worden vastgesteld of dit plan is gelegen binnen het invloedsgebied van een inrichting die valt onder het Besluit externe veiligheid inrichtingen (Bevi). Daarnaast wordt gekeken of het plan ligt binnen het invloedsgebied van de transportroute (weg, spoor, water of buisleiding) waarover gevaarlijke stoffen (o.a. LPG en benzine) worden vervoerd.

*Figuur: Uitsnede risicokaart Nieuwkuijk e.o. (www.risicokaart.nl) met rode pijl het plangebied met Koninklijke Sanders (ten noorden van de A59), Alliance BV (ten zuiden va het plangebied), Rijksweg A59, Aardgastransportleiding (parallel aan de A59)*

#### **Toetsing**

Binnen het plangebied zijn geen risicovolle inrichtingen aanwezig of voorzien. Het plangebied ligt wel in de invloedsfeer van de volgende risicovolle inrichtingen/objecten:

- Koninklijke Sanders
- Alliance BV
- Rijksweg A59
- Aardgastransportleiding

#### Koninklijke Sanders B.V.

Koninklijke Sanders B.V. is een bedrijf dat cosmetische producten produceert voor onder andere gezichtsverzorging, haarstyling, baby verzorging, lichaamsverzorging

#### *Plaatsgebonden risico*

Het bedrijf ligt op circa 150 meter van het plangebied. Het plangebied ligt buiten de risicocontour. Er wordt daarmee voldaan aan de grens- en richtwaarden van het Bevi.

#### *Groepsrisico*

Als gevolg van de ontwikkeling neemt de bevolkingsdichtheid heel beperkt toe. Het groepsrisico ligt in de huidige situatie onder de oriëntatiewaarde.

#### Alliance B.V.

Alliance B.V. is een leverancier van onder andere gewasbeschermingsmiddelen, meststoffen, zaaizaden, landbouwbenodigdheden en fruitteeltproducten.

#### *Plaatsgebonden risico*

De plaatsgebonden risicocontour van de inrichting is gelegen binnen de eigen inrichtingsgrens en op circa 870 meter van het plangebied. Het plangebied ligt buiten de risicocontour. Er wordt voldaan aan de grens- en richtwaarden van het Bevi.

#### *Groepsrisico*

Het groepsrisico ligt in de huidige situatie ruim onder de oriëntatiewaarde. Door de ontwikkeling neemt de bevolkingsdichtheid heel beperkt toe en zal, gezien de afstand tussen de inrichting en het plangebied het groepsrisico zeer beperkt toenemen maar ruim onder de oriëntatiewaarde blijven.

#### Rijksweg A59

De Rijksweg A59 bevindt zich op ruim 390 meter afstand direct ten noorden van het plangebied. Over deze weg vindt, conform de Regeling basisnet, transport van gevaarlijke stoffen plaats.

#### *Plaatsgebonden risico*

Het risicoplafond van het vervoer van gevaarlijke stoffen over Rijkswegen is vastgelegd in de Regeling basisnet. Hierin staat vermeld dat voor de A59 ter hoogte van het plangebied sprake is van een maximale PR 10-6-contour van 0 meter. Met andere woorden: er is geen sprake van een plaatsgebonden risico van 10-6 per jaar, daarmee wordt conform het Bevt voldaan aan de norm- en grenswaarden ten aanzien van het plaatsgebonden risico.

#### *Groepsrisico*

Het groepsrisico dient op basis van het Bevt inzichtelijk te worden gemaakt wanneer een plangebied tot een afstand van 200 meter van de transportroute ligt. Het plangebied ligt op ruim 390 meter vanaf de A59. Het groepsrisico hoeft hiermee niet inzichtelijk te worden gemaakt.

De A59 heeft ter hoogte van het plangebied geen plasbrandaandachtsgebied. Er gelden daarom geen aanvullende bouwvoorschriften vanuit het Bouwbesluit.

#### Aardgastransportleiding

Op een afstand van circa 220 meter ligt aardgastransportleiding van Enexis en de Gasunie.

#### *Plaatsgebonden risico*

Uit de risicoberekeningen blijkt dat de hogedruk aardgastransportleidingen geen PR 10-6-contour hebben. Er wordt daarmee voldaan aan de grens- en richtwaarde van het plaatsgebonden risico.

#### *Groepsrisico*

Het invloedsgebied van deze hogedruk aardgastransportleiding is 95 meter. Het plangebied ligt buiten het invloedsgebied.

#### Advies Veiligheidsregio Brabant Noord

Uit advies van de Veiligheidsregio Brabant Noord blijkt dat in verband met de aanwezigheid van Rijksweg A59 en Koninklijke Sanders een toxische wolk tot het relevante scenario behoort. Een toxische wolk wordt veroorzaakt door een incident tijdens de verlading of door een mechanische impact op de tank. Hierdoor ontstaat een gat in de tank, waardoor in korte tijd een groot deel van de toxische stof vrijkomt en met de wind mee wordt verspreid. De gevolgen voor personen zijn afhankelijk van de concentratie en blootstelling aan de stof.

Voor het scenario toxische wolk is schuilen het beste handelinsperspectief. Om veilig schuilen binnen de bebouwing mogelijk te maken, dient de bebouwing aan bepaalde veiligheidseisen te voldoen. Als gevolg van energieprestatie-eisen zijn nieuwe woningen goed geïsoleerd en bieden daarom een goede bescherming.

De mogelijkheden ten aanzien van de zelfredzaamheid zijn redelijk. Er worden mogelijk verminderd zelfredzame mensen in het plangebied gehuisvest. Aangezien schuilen het handelingsperspectief is, mag er vanuit worden gegaan dat zelfstandig wonende ouderen normaal gesproken in staat zijn om zelfstandig conform instructies bijvoorbeeld via NL-Alert te reageren.

Bij het scenario toxische wolk zal de brandweer proberen de toxische wolk neer te slaan. Bij een snelle verspreiding van de toxische wolk zal dit echter beperkt effect hebben. De bestrijdbaarheid wordt om deze reden als matig beoordeeld.

De Veiligheidsregio adviseert om de volgende maatregelen te nemen om de bestrijdbaarheid en zelfredzaamheid in het plangebied te vergroten:

- Informeer de initiatiefnemers c.q. de toekomstige bewoners actief over het aanwezige risico en handelingsperspectief. Deze informatie kan worden meegenomen in het besluit om zich op deze locatie te vestigen. Hiermee wordt in optimale vorm invulling gegeven aan het risicobewustzijn van- en het nemen van eigen verantwoordelijkheid door de burger. Deze informatie zorgt er ook voor dat de bewoners op het moment dat een incident plaatsvindt direct weten hoe te handelen, dit heeft een positieve invloed op de mate van zelfredzaamheid.
De initiatiefnemer en de toekomstige bewoners worden geïnformeerd over het aanwezige risico en het handelingsperspectief.

#### **Conclusie**

Gezien bovenstaande wordt het groepsrisico van de met dit bestemmingsplan voorgenomen ontwikkeling aanvaardbaar geacht.

#### **6.7 Milieuzonering**

Het aspect bedrijven en milieuzonering gaat in op de invloed die bedrijven kunnen hebben op hun omgeving. Deze invloed is afhankelijk van de afstand tussen een gevoelige bestemming en de bedrijvigheid. Milieugevoelige bestemmingen zijn gebouwen en terreinen die naar hun aard bestemd zijn voor het verblijf van personen gedurende de dag of nacht of een gedeelte daarvan. Een woonbestemming is daarvan een voorbeeld.

Bij een ruimtelijke ontwikkeling kan sprake zijn van al aanwezige bedrijvigheid en van nieuwe bedrijvigheid. Milieuzonering zorgt ervoor dat nieuwe bedrijven een juiste plek in de nabijheid van de gevoelige functie krijgen en dat de (nieuwe) gevoelige functie op een verantwoorde afstand van bedrijven komen te staan. Doel hiervan is het waarborgen van de veiligheid en het garanderen van de continuïteit van de bedrijven als ook een goed klimaat voor de gevoelige functie. Milieuzonering beperkt zich tot milieuaspecten met een ruimtelijke dimensie zoals: geluid, geur, gevaar en stof. De mate waarin de milieuaspecten gelden en waaraan de milieucontour wordt vastgesteld, is voor elk type bedrijvigheid verschillend.

*Figuur: extract verbeelding geldend bestemmingsplan*

#### **Toetsing**

Met dit bestemmingsplan wordt de bedrijfsbestemming op Nieuwkuijksestraat 1 veranderd naar wonen. In de directe omgeving blijft Nieuwkuijksestraat 5 een bedrijfsbestemming houden. Hier mogen bedrijven tot categorie A en B uit de Staat van Bedrijfsactiviteiten zich vestigen. De Staat van Bedrijfsactiviteiten is opgenomen als bijlage bij de regels van het bestemmingsplan "Vlijmen en Vliedberg". Geluidzoneringsplichtige inrichtingen en risicovolle inrichtingen zijn niet toegestaan. De bedrijfsactiviteiten die direct naast of beneden al bestaande woningen en andere gevoelige functies met functiemenging zijn toegestaan zijn uit de 'Voorbeeld Staat van Bedrijfsactiviteiten voor bedrijventerreinen' uit de VNG-uitgave. Deze bezitten voor alle milieuaspecten een richtafstand van maximaal 30 m voor geluid. Dergelijke bedrijven worden in de bestemmingsplanpraktijk, ook onder de oude VNG-uitgave Bedrijven en milieuzonering (2001), direct naast woningen in een gemengd gebied toegestaan. De activiteiten zijn zodanig weinig milieubelastend dat de eisen uit het Bouwbesluit toereikend zijn.

Aan de richtafstand van 30 meter wordt niet voldaan. Uit het akoestisch onderzoek volgt dat voor de woningen een afscheidingsmuur met een hoogte van 2,20 meter op gronden van de westelijke nieuw te bouwen seniorenwoning moet worden opgericht. Dit is als voorwaarde in de regels van dit bestemmingsplan opgenomen. Als bijlage 1 bij de regels is aangegeven op welke manier dit wordt uitgevoerd. Het bijgebouw van de woning op nummer 51 zal voor een deel als voorziening worden gerealiseerd. De gestelde voorwaarden voor uitvoering (materiaal en breedte) borgen dat op adequate wijze aan de gestelde voorwaarde wordt voldaan.

#### **Conclusie**

Geconcludeerd wordt dat het plan hiermee geen ruimtelijke belemmering vormt voor de aanwezige bedrijven en dat deze bedrijven de gevoelige bestemming van het plangebied niet hinderen.

#### **6.8 Milieueffectrapportage**

In bijlage C en D van het Besluit m.e.r. is aangegeven welke activiteiten in het kader van een bestemmingsplan planmer-plichtig, projectmer-plichtig of mer-beoordelingsplichtig zijn. Voor deze activiteiten zijn in het Besluit m.e.r. drempelwaarden opgenomen. Daarnaast dient het bevoegd gezag bij de betreffende activiteiten die niet aan de bijbehorende drempelwaarden voldoen, na te gaan of sprake kan zijn van belangrijke nadelige gevolgen voor het milieu, gelet op de omstandigheden als bedoeld in bijlage III van de EEG-richtlijn milieueffectbeoordeling. Deze omstandigheden betreffen: de kenmerken van de projecten; de plaats van de projecten; de kenmerken van de potentiële effecten.

### **Toetsing**

Gelet op de kenmerken van het plan (zoals het kleinschalige karakter in vergelijking met de plandrempels uit het Besluit m.e.r.), de plaats van het plan en de kenmerken van de potentiële effecten, zullen geen belangrijke negatieve milieugevolgen optreden. Dit blijkt ook uit de onderzoeken aan de verschillende milieuaspecten zoals deze in de voorliggende paragrafen zijn opgenomen.

## **Conclusie**

Voor het bestemmingsplanbesluit is dan ook geen mer-procedure of mer-beoordelingsprocedure noodzakelijk conform het Besluit m.e.r.

#### **6.9 Kabels en leidingen**

In Nederland ligt ruim 1,7 miljoen kilometer aan telefoonlijnen en leidingen voor water, elektriciteit, gas en olie onder de grond. De overheid heeft regels gemaakt om schade aan kabels en leidingen bij graafwerkzaamheden te verminderen. Ook heeft de overheid veiligheidszones opgesteld rondom buisleidingen met gevaarlijke stoffen. Binnen deze zones mogen bijvoorbeeld geen woningen worden gebouwd.

#### **Conclusie**

Het plangebied ligt niet binnen een zone waarin kabels en of leidingen zijn gelegen waarmee in het kader van het bestemmingsplan rekening moet worden gehouden.

#### **6.10 Duurzaam bouwen**

#### Klimaatakkoord Parijs

Op 4 juli 2017 heeft Nederland formeel ingestemd met het Klimaatakkoord van Parijs. De gemiddelde mondiale temperatuurstijging moet behoorlijk onder ('well below') 2°C blijven, met inspanningen om de stijging verder te beperken tot 1,5°C. Het akkoord omvat een fundamentele modernisering van de Europese economie. Deze moet koolstofarm, energie- en grondstoffenefficiënt worden. In de tweede helft van de 21e eeuw moet er een evenwicht zijn tussen alle uitstoot van broeikasgassen en het vermogen van de natuur om ze te absorberen.

Nederland committeert zich aan de Europese inbreng om in 2030 de CO2 emissies met 40% te reduceren en in 2050 met 80 tot 95% ten opzichte van 1990. De SER heeft de Klimaatakkoorddoelstelling van de EU overgenomen in het Energieakkoord. Hiermee zijn de doelen van het Energieakkoord verscherpt.

#### Energieakkoord

In 2013 is het Energieakkoord voor duurzame groei gesloten. In het nationaal energieakkoord voor duurzame groei is afgesproken dat de energievoorziening in 2050 geheel klimaatneutraal is. Voor de gebouwde omgeving betekent dat geen aardgas meer gebruikt mag worden voor het verwarmen van gebouwen: de warmtetransitie (Energierapport van het ministerie van Economische Zaken). Dat betekend dus dat er geen nieuwe aardgasleidingen meer aangelegd moeten worden naar nieuwbouw.

#### Aardgasvrij bouwen

Vanaf 1 januari 2021 moeten alle nieuwe gebouwen volgens het nieuwe bouwbesluit Bijna Energie Neutrale Gebouwen (BENG) zijn. De eerste stap hierin is dat de overheid de wettelijke verplichting om nieuwbouwwoningen aan te sluiten op het gasnet laten vervallen vanaf 2018. Daarmee is in 2021 een substantieel deel van de jaarlijkse nieuwbouw en de woningvoorraad aardgasvrij.

De gemeente Heusden wil vooruitlopen op de ontwikkelingen op het gebied van energieneutraal (met ingang van 2021) en aardgasvrij bouwen en zo een bijdrage leveren aan de opgave om in 2050 energieneutraal en aardgasvrij te zijn.

#### Duurzaamheid inzichtelijk maken

Een instrument om duurzaam bouwen ten tijde van de aanvraag voor 'de activiteit bouw' inzichtelijk en meetbaar te maken is GPR-gebouw. Dit instrument geeft rapportcijfers voor een bouwplan. Voor een hoger niveau van duurzaam bouwen is het mogelijk om de ambitie te verhogen naar minimaal 9 voor het thema 'energie' (richting BENG, "Bijna Energie Neutrale Gebouwen").

#### Gemaakte keuzes in het licht van het beleid

Uiteindelijk zal een in te dienen verzoek om vergunning voor de activiteit bouw moeten voldoen aan de eisen die het Bouwbesluit stelt.

De situering van de seniorenwoningen is noord-zuid-west. In het kader van duurzaamheid is dit goede oriëntatie omdat de daken kunnen worden gebruikt voor het opwekken van zonne-energie. Andere duurzaamheidsprincipes kunnen een plek krijgen in het ontwerp van de seniorenwoningen.

#### **6.11 Conclusie beoordeling milieu- en omgevingsaspecten**

De conclusie uit de beoordeling van milieu- en omgevingsaspecten voor medewerking aan de bestemmingsplanherziening waarbij de bestemming Bedrijf voor Nieuwkuijksestraat 1 wordt veranderd naar Wonen en waarbij op gronden aan de Onsenoortsestraat twee nieuwe seniorenwoningen worden is dat deze niet in strijd is met een goede ruimtelijke ordening. De gevraagde ontwikkeling kan hiermee plaatsvinden.

## **7 JURIDISCHE OPZET**

## **7.1 Inleiding**

Dit bestemmingsplan betreft een herziening van het bestemmingsplan 'Kom Vlijmen, inclusief de Vlietberg' van de gemeente Heusden voor de locatie Nieuwkuijksestraat 1 en de daarachter gelegen percelen aan de Onsenoortsestraat in Nieuwkuijk. Het juridische deel bestaat uit de planregels en de verbeelding. Doel van een bestemmingsplan is een planologische regeling te geven voor een gebied. Naast het bestemmingsplan gelden echter nog vele andere wettelijke regelingen voor dat gebied. Deze wettelijke regelingen hebben veelal een geheel ander doel dan het bestemmingsplan. Dit betekent dat deze wetgeving náást het bestemmingsplan van toepassing blijft. Het bestemmingsplan laat deze wettelijke regelingen derhalve onverlet.

## **7.2 Het bestemmingsplan als juridisch instrument**

Op grond van de Wro moeten bestemmingsplannen ook digitaal beschikbaar zijn. Bestemmingsplannen dienen volledig te voldoen aan een aantal standaardeisen die zijn opgenomen in de ministeriële Regeling standaarden ruimtelijke ordening. Voor bestemmingsplannen geldt de Standaard Vergelijkbare BestemmingsPlannen (SVBP2012). Hierin zijn regels opgenomen voor de technische uitvoering, kaarten, legenda, bestemmingen, planregels etc. Het onderhavige bestemmingsplan is uitgevoerd conform deze standaard. In artikel 7.2 van de Wro is een algemeen gebruiksverbod opgenomen dat dus van rechtswege geldt.

Het bestemmingsplan bestaat uit een verbeelding, regels en een toelichting. Op de verbeelding is aangegeven welke bestemmingen in het plan voorkomen en waarop zij betrekking hebben. De regels geven aan wat de doeleinden zijn van elke bestemming. In aansluiting hierop bevatten de regels bepalingen met betrekking tot de toegelaten bebouwing. Dit alles gerelateerd aan de desbetreffende bestemming. De regels en de plankaart vormen samen het deel van het bestemmingsplan dat voor eenieder bindend is. De toelichting is niet bindend, maar heeft wel een belangrijke functie voor de onderbouwing van het bestemmingsplan en voor de uitleg van bestemmingen en regels.

## **7.3 Bestemmingen**

#### **Wonen**

De woongebieden zijn voorzien van de bestemming Wonen. De basis voor de regeling van de woonfunctie wordt gevormd door een regeling bestaande uit bouwvlakken.

Bij de opstelling van het bestemmingsplan is voor alle woningen bepaald waar het hoofdgebouw (de woning zelf) staat. Deze situatie is het uitgangspunt. Rekening houdend met karakteristieke voorgevelverspringingen en rooilijnen, zijn op de bestemmingsplankaart bouwvlakken opgenomen waarmee de plaats van hoofdgebouwen juridisch is vastgelegd. Per hoofdgebouw is de maximale nokhoogte en goothoogte opgenomen.

De gronden achter en deels naast het hoofdgebouw c.q. de woning zijn te gebruiken voor uitbreiding van het hoofdgebouw of voor de bouw van bijbehorende bouwwerken. De regeling zoals opgenomen in de bestemming Wonen bevat bepalingen met betrekking tot oppervlakte en hoogte van deze bebouwing.

In het bestemmingsplan worden op deze manier voor de verschillende erven voldoende bouwmogelijkheden geboden, terwijl de ruimtelijke kwaliteit niet onevenredig wordt aangetast.

Aan-huis-gebonden beroepen zijn, bij direct recht, als ondergeschikte functie bij de hoofdfunctie wonen toegestaan. Onder aan-huis-gebonden beroepen en kleinschalige bedrijfsmatige activiteiten wordt verstaan een dienstverlenend beroep of activiteiten. Er mag geen afbreuk worden gedaan aan de woonomgeving. Hieronder wordt niet verstaan het geven van cursussen door een professionele organisatie met meerdere docenten, een auto- of scooter reparatiebedrijf, een afhaalgelegenheid voor eten of bedrijfsmatige kinderopvang.

Voor het mogen gebruiken van de bestemming wonen om er te kunnen wonen, moet voor de westelijk gelegen nieuwe seniorenwoning eerst een muur/afscheiding met een hoogte van 2,20 meter worden opgericht. Op deze manier wordt hinder van geluid vanaf Nieuwkuijksestraat 5 voorkomen.

#### **Tuin**

Tuinen zijn gelegen bij woningen en zijn bedoeld voor tuinen, erven en verhardingen bijgebouwen, water en waterhuishoudkundige voorzieningen. Op of in deze gronden mogen onder voorwaarden gebouwen uitsluitend erkers, balkons of luifels en naar de aard daarmee gelijk te stellen bouwonderdelen, aan een hoofdgebouw in de aangrenzende bestemming worden gebouwd.

## **8 UITVOERBAARHEID**

In dit hoofdstuk wordt ingegaan op de maatschappelijke en economische uitvoerbaarheid.

## **8.1 Economische uitvoerbaarheid**

Het bestemmingsplan betreft een particulier initiatief. Voor de activiteiten die worden uitgevoerd geldt dat de initiatiefnemer zelf verantwoordelijk is voor de financiering van deze ontwikkelingen. Met hem zal een planschadeverhaalsovereenkomst worden gesloten. In die zin is de financiële uitvoerbaarheid gewaarborgd en loopt de gemeente Heusden geen financieel risico.

## **8.2 Maatschappelijke uitvoerbaarheid**

Het ontwerpbestemmingsplan wordt voor een periode van 6 weken ter inzage gelegd. In deze periode kunnen zienswijzen worden ingediend. Daarna neemt de gemeenteraad een besluit over de vaststelling van het bestemmingsplan.

## **Bijlagen**

- 1. Akoestisch onderzoek milieuzonering
- 2. Akoestisch onderzoek wegverkeerslawaai
- 3. Verkennend Bodemonderzoek
- 4. Archeologisch onderzoek
- 5. Stikstofberekening