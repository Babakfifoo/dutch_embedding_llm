# **Gemeente Woerden**

## **Bestemmingsplan Geestdorp 4 in Woerden**

**Toelichting**

## **Verantwoording**

| Titel         | Bestemmingsplan Geestdorp 4 in Woerden                                    |  |  |  |
|---------------|---------------------------------------------------------------------------|--|--|--|
| Projectnummer | 1603                                                                      |  |  |  |
| Status        | Vastgesteld                                                               |  |  |  |
| Opdrachtgever | Erik Wiltenburg Bouwkundig Tekenbureau<br>Overzicht 44<br>3471 EE Kamerik |  |  |  |
| Opdrachtnemer | CTvision<br>Plataanstraat 14<br>2803 SW Gouda<br>06-28062140              |  |  |  |
| Datum         | 28 juni 2018                                                              |  |  |  |
| Auteur        | T. Revet                                                                  |  |  |  |
| E-mail adres  | info@ctvision.nl                                                          |  |  |  |
| Website       | www.ctvision.nl                                                           |  |  |  |

| 1.  | Inleiding<br>                     | 5  |
|-----|-----------------------------------|----|
| 1.1 | Aanleiding 5                      |    |
| 1.2 | Procedure  5                      |    |
| 1.3 | Leeswijzer 6                      |    |
| 2.  | Planbeschrijving<br>              | 7  |
| 2.1 | Ligging plangebied 7              |    |
| 2.2 | Ontstaansgeschiedenis Woerden 7   |    |
| 2.3 | Bestaande situatie 8              |    |
| 2.4 | Nieuwe situatie 9                 |    |
| 2.5 | Inrichtingschets perceel  11      |    |
| 3.  | Beleid en regelgeving             | 13 |
| 3.1 | Rijksbeleid 13                    |    |
| 3.2 | Provinciaal beleid  14            |    |
| 3.3 | Gemeentelijk beleid 17            |    |
| 4.  | Onderzoeken                       | 22 |
| 4.1 | Bodem 22                          |    |
|     |                                   |    |
| 4.2 | Geluid 23                         |    |
| 4.3 | Externe veiligheid  24            |    |
| 4.4 | Bedrijven en Milieuzonering 26    |    |
| 4.5 | Luchtkwaliteit 26                 |    |
| 4.6 | Natuur 27                         |    |
| 4.7 | Water 29                          |    |
| 4.8 | Archeologie en cultuurhistorie 32 |    |
| 4.9 | Verkeer en parkeren 35            |    |
|     | 4.10 Duurzaamheid  36             |    |
| 5.  | Juridische planbeschrijving<br>   | 38 |
| 5.1 | Algemeen 38                       |    |
| 5.1 | Hoofdopzet 38                     |    |
| 6.  | Uitvoerbaarheid<br>               | 39 |
| 6.1 | Economische uitvoerbaarheid 39    |    |

### **Bijlagen bij de toelichting**

| Bijlage 1 | Verkennend en nader bodemonderzoek 17-03-2017  41         |  |
|-----------|-----------------------------------------------------------|--|
| Bijlage 2 | Nader bodemonderzoek 18-06-2017  42                       |  |
| Bijlage 3 | quickscan ecologie 16-12-2016  43                         |  |
| Bijlage 4 | Aanvullend ecologisch onderzoek vleermuizen 20-06-2017 44 |  |
| Bijlage 5 | Akoestisch onderzoek 15-06-2016  45                       |  |

## **1. Inleiding**

### **1.1 Aanleiding**

Op het perceel Geestdorp 4 in Woerden is het garagebedrijf Garage Koning gevestigd. De eigenaar gaat in juni 2017 stoppen met het bedrijf en heeft het perceel al verkocht. De nieuwe eigenaar wil in ruil voor de sanering van de bebouwing op de locatie een woning bouwen. De gemeente heeft aangegeven, onder voorwaarden, in te kunnen stemmen met het plan.

*Afbeelding 1 foto bestaande situatie Geestdorp 4*

### **1.2 Procedure**

Het perceel Geestdorp 4 ligt in het geldende bestemmingsplan 'Landelijk gebied Woerden, Kamerik, Zegveld'. Het perceel heeft hierin grotendeels de bestemming 'Bedrijf' en een klein stukje heeft de bestemming 'Agrarisch – Landschappelijke Waarden' met de aanduiding 'openheid en karakteristieke verkavelingspatroon' (OV). Op grond van de bestemming 'Bedrijf' is op het perceel een garagebedrijf toegestaan. Binnen de agrarische bestemming is agrarische bedrijvigheid toegestaan met behoud van de aldaar voorkomende landschappelijke, cultuurhistorische en natuurwetenschappelijke waarden, waaronder in ieder geval zijn begrepen de openheid en het karakteristieke verkavelingspatroon. Het realiseren van een woning binnen beide bestemmingen is niet toegestaan. Om het plan mogelijk te maken dienen de bestemmingen te worden gewijzigd. Hiervoor dient een postzegelbestemmingsplan te worden opgesteld. Dit bestemmingsplan bevat hiertoe een toelichting, planregels en een verbeelding.

*Afbeelding 2 uitsnede verbeelding bestemmingsplan 'Landelijk gebied Woerden, Kamerik, Zegveld'*

### **1.3 Leeswijzer**

In dit bestemmingsplan wordt, na dit inleidende hoofdstuk, in hoofdstuk 2 de planbeschrijving gegeven, waarbij ingegaan wordt op de begrenzing van de locatie, de historie en de bestaande en nieuwe situatie. In hoofdstuk 3 wordt het beleidskader beschreven en in hoofdstuk 4 worden de randvoorwaarden bij het plan toegelicht. De randvoorwaarden bestaan uit de diverse (milieu)planologische aspecten. Hoofdstuk 5 bevat de juridische planbeschrijving en het laatste hoofdstuk bevat de economische- en maatschappelijke uitvoerbaarheid van het plan.

## **2. Planbeschrijving**

### **2.1 Ligging plangebied**

Het plangebied ligt aan de Geestdorp 4 in Woerden. De Geestdorp (N198) ligt ten noorden van de Oude Rijn en is de doorgaande weg tussen Woerden en Harmelen. Geestdorp 4 ligt nabij de Van Teylingenweg (N405). Deze weg ligt tussen Woerden en Kamerik. Aan de overzijde van de Oude Rijn ligt de woonwijk Meander.

*Afbeelding 3 ligging plangebied*

### **2.2 Ontstaansgeschiedenis Woerden**

#### *Woerden*

In de Middeleeuwen was Woerden een klein stadje met een beperkt buitengebied. In de negentiende eeuw werd Woerden een stad met een industriële kant, waarin vooral de steenen dakpannenfabrieken een belangrijke positie innamen. In de loop van de twintigste eeuw veranderde Woerden door de sluiting van de steen- en pannenbakkerijen, waarvan er één is overgebleven. Ondanks de economische neergang zette de groei van de bevolking door en breidde de stad zich uit buiten haar veste. De grootste groei dateert echter van na de Tweede Wereldoorlog. In 1989 is door de gemeentelijke herindeling Woerden samengevoegd met Zegveld en Kamerik. In 2001 is daar de gemeente Harmelen bijgekomen. Bij de overgang van de provincie Zuid-Holland naar Utrecht in 1989 kon de gemeente Woerden rekenen op een grotere toegeeflijkheid ten aanzien van de bouwplannen. Tot 1989 was de de ontwikkeling van woningbouw vooral gedacht aan de westkant van de kern Woerden (Molenvliet). Daarna, door het beschikbaar komen van de polders Polanen, Cattenbroek en Breeveld-Zuid (voorheen gemeente Linschoten), bracht Snel en Polanen door de ligging ten zuidoosten van de binnenstad, de stedelijke opbouw van Woerden meer in evenwicht.

### *Geestdorp*

Geestdorp was een kleistrook langs de Oude Rijn, die vruchtbaarder was dan het omliggende veengebied. Omdat het ook relatief hoog gelegen was, woonden er ook eerder mensen, zeker al in de 17e en 18e eeuw. In 1621 overstroomde de Rijn in de polder, omdat het water niet van een goede kade was voorzien, en niet bij een bemalingsgebied behoorde. Uit de bewaard gebleven administratie lijkt het dat Geestdorp administratief behoorde tot de polder Groot-Houtdijk.

*Afbeelding 4 historische kaart Woerden 1870*

### **2.3 Bestaande situatie**

Op het perceel is een garagebedrijf gevestigd met een showroom, garage en opslagruimte. De totale oppervlakte aan bebouwing is 705 m2. De showroom en garage is aan de wegzijde opgeknipt in 4 delen met op ieder deel haaks op de weg een zadeldak. Het dak op de showroom is hoger ten opzichte van de andere 3 daken. Achter de showroom en garage ligt een lager gebouw bestaande uit betonplaten en een schuin aflopend dak van golfplaten. Rechts van de showroom ligt een losse schuur van hout met een schuin aflopend dak met golfplaten. De bebouwing ligt gedeeltelijk in de oeverlijn, waardoor vanaf de Oude Rijn een gesloten wand wordt ervaren.

*Afbeelding 5 vooraanzicht garage en showroom*

*Afbeelding 6 aanzicht vanaf de Oude Rijn*

### **2.4 Nieuwe situatie**

In de nieuwe situatie wordt alle bestaande bebouwing (705 m2) op het perceel gesloopt. In ruil voor de sloop en de sanering van het garagebedrijf mag één woning worden teruggebouwd. Volgens het geldende beleid mag de woning een maximale inhoud krijgen van 600 m3 en een bijgebouw van 50 m2. De mogelijkheid bestaat wel dat indien elders in het buitengebied van Woerden bebouwing wordt gesloopt een grotere woning of bijgebouw mag worden gebouwd. Deze mogelijkheid is in de regels verwerkt via een afwijking.

Geestdorp is een weg die aan de zuidzijde grenst aan de Oude Rijn en aan de noordzijde aan de polder Groot-Houtdijk. Aan de noordzijde is sprake van een relatief open lint met diverse functies, zoals woningen, een manege, een begraafplaats en boerderijen. Aan de zuidkant is sprake van een gesloten bebouwingslint met nagenoeg geen doorzicht naar de Oude Rijn. Dit komt enerzijds door de bebouwing en anderzijds door de dichte begroeiing. De bebouwing bestaat grotendeels uit woningen met af en toe een bedrijf.

Het onderhavige perceel ligt omringd door woningen. Door sloop van het garagebedrijf en het terugbouwen van een woning met bijgebouw wordt een meer open karakter gecreëerd, waarbij vooral langs de Oude Rijn kwaliteitswinst wordt behaald. De kavel is dusdanig ruim dat een groot deel onbebouwd blijft. Daardoor wordt er een meer open beeld gecreëerd, waarbij nieuwe doorzichten naar de Oude Rijn ontstaan. De gesloten bebouwde wand wordt verwijderd en daarvoor in de plaats komt een ruime tuin terug. Om te garanderen dat de tuin niet wordt bebouwd, wordt deze bestemd als 'groen' waarbij er geen bouwmogelijkheden zijn. Daarnaast wordt het rommelige beeld door de verschillende bebouwing en de geparkeerde auto's vervangen door een rustig ingericht perceel wat meer past bij het karakteristiek van het lint. Zowel de nieuwe woning als het bijgebouw worden haaks op de weg gerealiseerd, waarbij er tussen het bijgebouw en de woning nog ruimte zit. Als gevolg van de voorliggende ontwikkeling zal de zichtbaarheid en beleefbaarheid van de Oude Rijn dan ook sterk verbeteren. Daarmee past het plan op de Oeverwal.

*Afbeelding 7 impressie voorgevel nieuwe woning en bijgebouw*

*Afbeelding 8 nieuwe situatie*

### **2.5 Inrichtingsschets perceel**

Omdat het perceel langs de Oude Rijn ligt dient bij de inrichting van het erf rekening gehouden te worden met het beleid voor oeverwallen. Het rapport 'Versterken oeverwallen Oude Rijn in het Venster Bodegraven – Woerden' dient hierbij als inspiratie. Kenmerkend voor de oevers van de Oude Rijn is dat deze buiten de dorpen een groen, zacht, kleinschalig, lommerrijk beeld hebben en laag en dichtbij het water liggen. Plaatselijk kan een vlonder of aanlegsteiger voor een boot voorkomen. Doordat het water plaatselijk de oeverzone binnendringt wordt het contact met de rivier van de wegen en vanuit de tuinen vergroot. Het beplantingsbeeld is gedifferentieerd: veel grote bomen, boomgaarden, graslanden en moerasbosjes (zie ook paragraaf 3.4).

*Afbeelding 9 oevers Oude Rijn (rapport 'Versterken oeverwallen Oude Rijn in het Venster Bodegraven – Woerden')*

#### *Inrichting erf*

Zowel de woning als het bijgebouw worden haaks op de weg gerealiseerd. Voor de woning wordt een siertuin aangelegd met diverse plantenbakken en bij het gebied passende beplantingen. Tussen de siertuin en de woning is gekozen voor een halfverharding bestaande uit grint/split. Langs de weg wordt over de breedte van het hele perceel een beukenhaag aangelegd. Deze wordt 2 keer doorkruist door enerzijds een ontsluiting voor voetgangers naar de entree van de woning en anderzijds ten oosten door een ontsluiting voor de auto's. De ontsluiting voor voetgangers bestaat uit tegels en de ontsluiting voor de auto's bestaat uit straatbakstenen met ten oosten een parkeerstrook voor minimaal 3 auto's. De tegels worden ook rondom de hele woning en tussen de woning en het bijgebouw gebruikt. De ontsluiting voor auto's sluit aan op het bijgebouw en loopt door tot net achter het bijgebouw. De ruimte tussen het bijgebouw en de Oude rijn wordt voorzien van een halfverharding in de vorm van grint of ingezaaid met gras en/of een kruidenmengsel en voorzien van een aantal bomen, zoals de prunus, Malus en Tilia. Het gras/kruidenmengsel wordt ook achter de wonin g en aan de westkant gezaaid met her en der een boom en aan de westkant een boomgaard bestaande uit de genoemde bomen. In dit deel van de tuin wordt ook een terras met pergola aangelegd. Direct langs de oever wordt een oever en/of rietvegetatie aangelegd. Deze wordt ter hoogte van de woning onderbroken door een vlonder. De erfscheiding aan de oostkant zal volledig bestaan uit beplanting en een 'groene' schutting beplant met Hedera Helix. Aan de westkant zal de erfscheiding alleen uit beplanting bestaan.

### **Conclusie**

Het inrichtingsplan is geïnspireerd op het beleid voor de oeverwallen (zie ook paragraaf 3.4). De woning en het bijgebouw worden haaks op de weg aangelegd, waarbij de rest van het perceel voorzien wordt van een groene inrichting bestaande uit gebiedseigen beplanting en bomen. Zo wordt het westelijk deel van het perceel geheel ingezaaid met een gras/kruidenmengsel en voorzien van een bij het lint passende boomgaard. Aan de oostkant wordt de ontsluiting aangelegd met ruimte voor parkeren. Door de gekozen situatie van de woning, het bijgebouw en de groene inrichting worden nieuwe doorzichten gecreëerd wat ten goede komt aan de beleving van de Oude Rijn. Dit betekent een aanzienlijke kwaliteitsverbetering.

### **3 Beleid en regelgeving**

### **3.1 Rijksbeleid**

### *Structuurvisie Infrastructuur en Ruimte*

De Structuurvisie Infrastructuur en Ruimte (SVIR) is op 13 maart 2012 in werking getreden. De structuurvisie geeft een nieuw, integraal kader voor het ruimtelijk en mobiliteitsbeleid op rijksniveau en is de 'kapstok' voor bestaand en nieuw rijksbeleid met ruimtelijke consequenties. In de structuurvisie schetst het rijk ambities tot 2040 en doelen, belangen en opgaven tot 2028.

De leidende gedachte in de SVIR is ruimte maken voor groei en beweging. De SVIR is de eerste rijksnota die de onderwerpen infrastructuur en ruimte integraal behandelt. In de SVIR richt het Rijk zich vooral op decentralisatie. De verantwoordelijkheid wordt verplaatst van rijksniveau naar provinciaal en gemeentelijk niveau. Dit betekent minder nationale belangen en eenvoudiger regelgeving. De Structuurvisie Infrastructuur en Ruimte vervangt verschillende bestaande nota's, onder andere de Nota Ruimte, Structuurvisie Randstad 2040, de Nota Mobiliteit, de MobiliteitsAanpak, de structuurvisie voor de Snelwegomgeving, de agenda Landschap, de agenda Vitaal Platteland en Pieken in de Delta.

Het Rijk stelt heldere ambities voor Nederland in 2040, die inspelen op de (inter)nationale ontwikkelingen die de ruimtelijke en mobiliteitsopgaven bepalen richting 2040. Het Rijk zet het ruimtelijk- en mobiliteitsbeleid in voor een concurrerend, bereikbaar, leefbaar en veilig Nederland. Het Rijk formuleert in de Structuurvisie drie hoofddoelen om Nederland concurrerend, bereikbaar, leefbaar en veilig te houden voor de middellange termijn (2028):

- 1. Het vergroten van de concurrentiekracht van Nederland door het versterken van de ruimtelijk-economische structuur van Nederland;
- 2. Het verbeteren, instandhouden en ruimtelijk zekerstellen van de bereikbaarheid waarbij de gebruiker voorop staat;
- 3. Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

De drie hoofddoelen van het ruimtelijk en mobiliteitsbeleid kennen nationale opgaven die regionaal neerslaan. Voor alle nationale opgaven worden rijksinstrumenten ingezet, waarbij financiering slechts één van de instrumenten is. Ook decentrale overheden en marktpartijen dragen bij aan de realisatie van nationale opgaven. Het Rijk wil de ruimtelijk-economische structuur van Nederland verbeteren door te zorgen voor een aantrekkelijk vestigingsklimaat in en goede internationale bereikbaarheid van de stedelijke regio's met een concentratie van topsectoren. Deze stedelijke regio's beschouwt het Rijk van nationale betekenis en hiermee gaat het Rijk samen met decentrale overheden aan de slag.

#### *Besluit algemene regels ruimtelijke ordening (Barro)*

Het rijk legt met het besluit algemene regels ruimtelijke ordening (Barro), de nationale ruimtelijke belangen juridisch vast. Enerzijds betreft het de belangen die reeds in de (ontwerp-) AMvB Ruimte uit 2009 waren opgenomen en anderzijds is het Barro aangevuld met onderwerpen uit de Structuurvisie Infrastructuur en Milieu (SVIR). Het besluit is op 30 december 2011 inwerking getreden.

Onderwerpen waarvoor het rijk ruimte vraagt zijn de mainportontwikkeling van Rotterdam, bescherming van de waterveiligheid in het kustfundament en in en rond de grote rivieren, bescherming en behoud van de Waddenzee en enkele werelderfgoederen, zoals de Beemster, de Nieuwe Hollandse Waterlinie en de Stelling van Amsterdam en de uitoefening van defensietaken. Ter bescherming van deze belangen zijn reserveringsgebieden, begrenzingen en vrijwaringszones opgenomen. In het besluit is aangegeven op welke wijze bestemmingsplannen voor deze gebieden moeten zijn ingericht. Indien geldende bestemmingsplannen niet voldoen aan het Barro dan moeten deze binnen drie jaar na inwerkintreding van het besluit zijn aangepast.

### **Conclusie**

Het plan is niet in strijd met de rijksbelangen. Door sanering van een garagebedrijf langs de Oude Rijn en daarvoor terugbouwen van een woning is sprake van een aanzienlijke kwaliteitswinst.

### **3.2 Provinciaal beleid**

### *Provinciale Ruimtelijke Structuurvisie/Provinciale Verordening*

De provincie Utrecht heeft in haar Provinciale Ruimtelijke Structuurvisie 2013-2028 en haar Provinciale Ruimtelijke Verordening 2013 haar planologische kader opgenomen. Op 12 december 2016 is een herijkte versie vastgesteld. In deze versie zijn de oorspronkelijke structuurvisie (04-02-2013) en de 1e en 2e herziening opgenomen (10-03-2014 en 03-11- 2014). De structuurvisie en de verordening bevatten het juridische toetsingskader voor ruimtelijke plannen. De gemeente dient een ruimtelijk initiatief dan ook te toetsen aan de hand van deze provinciale Structuurvisie en provinciale Verordening.

In de Provinciale Ruimtelijke Structuurvisie (PRS) beschrijft de provincie het ruimtelijk beleid voor de periode tot 2028. Daarbij is aangegeven welke doelstellingen het provinciaal beleid heeft, welk beleid bij deze doelstellingen hoort en hoe de provincie dit beleid gaat uitvoeren. Met betrekking tot dit laatste speelt ook de Provinciale Ruimtelijke Verordening (PRV: zie hierna) een belangrijke rol. De PRS heeft als doelstelling om te zorgen voor een blijvend aantrekkelijke provincie. De provincie met een kwalitatief hoogwaardige fysieke leefomgeving, waarin het ook in de toekomst plezierig wonen, werken en recreëren is. Deze uitgangspositie rust op drie pijlers, te weten:

- Utrecht ligt centraal, vanwege de centrale ligging is de provincie een aantrekkelijke vestigingsplaats voor wonen en werken;
- Utrecht heeft aantrekkelijke steden en landschappen, de rijke schakering van woonwerk en natuurgebieden op korte afstand van elkaar zorgt voor een aantrekkelijke schaal van de leefomgeving;
- Utrecht is sterk in kennis en cultuur, inwoners hebben een relatief hoog opleidingsniveau en er zijn kansen voor een bloeiende kenniseconomie.

De provincie wil de kracht van de regio verder ontwikkelen. De provincie Utrecht blijft alleen een sterke regio als het aantrekkelijk is en blijft om te wonen, werken en recreëren. Het beleid is erop gericht deze aantrekkelijkheid te ontwikkelen.

Het perceel ligt buiten het bestaand stedelijk gebied (rode contour) in de kernrandzone. In de Structuurvisie is aangegeven dat Ruimtelijke kwaliteit een centrale plek heeft. De provincie gaat niet meer uit van kwantiteit, maar van kwaliteit.

Stedelijke ontwikkelingen buiten de contour worden via algemene regels in de kernrandzone mogelijk gemaakt zonder verdere procedure, mits de ruimtelijke kwaliteit aantoonbaar versterkt wordt. De aard en omvang van de verstedelijking dient in redelijke verhouding te staan tot de gewenste kwaliteitsversterking. Voor bestaande stedelijke functies in het buitengebied wordt ruimte geboden deze te wijzigen in een andere stedelijke functie, onder de voorwaarde dat de ruimtelijke impact op de omgeving daarbij niet toeneemt, en liever nog afneemt. In de Verordening zijn de regels opgenomen voor de Kernrandzone (artikel 3.5). Ten behoeve van het behouden en versterken van de ruimtelijke kwaliteit in de kernrandzone of in stedelijk gebied kan een ruimtelijk plan bestemmingen en regels bevatten die verstedelijking toestaan, mits voldaan is aan de volgende voorwaarden:

- a. de verhoging van de ruimtelijke kwaliteit in een evenredige verhouding staat tot de aard en de omvang van de verstedelijking, en
- b. landschappelijk goed inpasbaar is en in aansluiting op stedelijk gebied wordt gerealiseerd, of bij incidentele ontwikkelingen in aansluiting op overige verstedelijkte structuur, en
- c. tijdige en duurzame realisatie van de verhoging van de ruimtelijke kwaliteit is geborgd, en
- d. omliggende functies worden niet onevenredig geschaad.

*Afbeelding 11 kaarten Provinciale Ruimtelijke Verordening* 

### Ruimtelijke kwaliteit

De Oude Rijn gaat in toenemende mate verscholen achter bebouwing. Ook het groene karakter van de rivier gaat hiermee gestaag achteruit. Het contact met de Oude Rijn en het zicht over de rivier heen vanaf de aangrenzende wegen ontbreekt reeds op grote stukken. Met name vanuit de kernen van Woerden en Bodegraven heeft zich over een grote lengte aaneengesloten lintbebouwing ontwikkeld. Op de onderhavige locatie is een garagebedrijf gevestigd waarbij bijna de gehele locatie is bebouwd. Hierdoor is de Oude Rijn nauwelijks zichtbaar. De sloop van het garagebedrijf en de bouw van slechts één vrijstaande woning in een groene setting biedt de kans om de relatie met de Oude Rijn te herstellen.

Belangrijk uitgangspunt van de voorliggende ontwikkeling is het vergroten van de zichtbaarheid van de Oude Rijn. Door nieuwe zichtlijnen te creëren wordt de beleefbaarheid van de Oude Rijn vergroot. Derhalve is sprake van een kwaliteitsverbetering ter plaatse (zie ook paragraaf 2.4 en 2.5). Daarnaast sluit de woonfunctie meer aan bij de omliggende percelen waarop over het algemeen ook woningen staan. In ieder geval zullen de verkeersbewegingen aanzienlijk afnemen, waardoor de kwaliteit en de leefbaarheid in de omgeving verbetert.

#### **Conclusie**

Gelet op voorgaande kan geconcludeerd worden dat de ontwikkeling past binnen de kaders van zowel de Structuurvisie en verordening.

#### *Gebiedskatern Groene Hart*

Nederland heeft een rijke diversiteit aan landschappen. veel van deze landschappen zijn uniek, niet alleen binnen ons eigen land, maar ook buiten onze grenzen. Het Ministerie heeft aangegeven welke twintig landschappen in ons land zó uniek zijn, dat we extra aandacht moeten besteden aan het behoud, beheer en de ontwikkeling ervan. Met het benoemen van de 'kernkwaliteiten' van de nationale Landschappen heeft het Ministerie invulling gegeven aan datgene wat die landschappen van alle andere gebieden in ons land onderscheidt.

Het is de taak van de provincies om de nationale Landschappen exact te begrenzen en de kernkwaliteiten uit te werken. Uit de begrenzing blijkt dat Utrecht voor het grootste deel in een nationaal Landschap ligt. Met het uitwerken van de kernkwaliteiten in de kwaliteitsgids Groene Hart geeft de provincie Utrecht antwoord op een aantal vragen. Wat betekenen bijvoorbeeld 'openheid', '(veen)weidekarakter' of 'samenhangend stelsel' eigenlijk? het doel van de kwaliteitsgids is het concreet maken van de kernkwaliteiten van de utrechtse landschappen, zodat iedereen begrijpt over welke elementen het gaat.

Het nationaal Landschap Groene Hartbestaat met name uit drie met elkaar samenhangende deelgebieden, met elk hun eigen kernkwaliteiten.

- Hollands-Utrechts veenweidegebied:
	- o grote mate van openheid;
	- o veenweidekarakter;
	- o strokenverkaveling met hoog percentage water-land.
- de waarden (Alblasserwaard, Krimpenerwaard, Lopikerwaard):
	- o grote mate van openheid;
	- o verkavelingspatroon;
	- o groen karakter door beplante dijken en kaden.
- de plassen (met name Vinkeveense, Loosdrechtse, nieuwkoopse en reeuwijkse plassen):
	- o besloten oeverwal met veel buitenplaatsen;
	- o open veenplassen;
	- o veenweidekarakter.

De kernkwaliteiten zijn door de drie Groene Hartprovincies samen uitgewerkt in de "voorloper Groene Hart 2009-2020". De voorloper stelt dat openheid en (veen)weidekarakter (inclusief de strokenverkaveling, lintbebouwing etc.) de belangrijkste kwaliteiten van het nationaal Landschap zijn.

Voor het onderhavige plan is met name de kernkwaliteit 'openheid' van belang. Openheid wordt daarbij vooral als 'zicht' gedefinieerd. De mate van openheid in een gebied wordt bepaald door maat en schaal van het betreffende gebied, door elementen in en de randen van het gebied. openheid is dus meer dan een groot leeg weidegebied of een open watervlakte. Door toevoeging van meer grootschalige bebouwing, windmolens en boselementen kan het gevoel van openheid snel worden aangetast. Openheid is een kwetsbare kernkwaliteit. De openheid van grote delen van het Groene Hart is een schaars goed in de volle randstad. Inwoners van de randstad hebben behoefte aan deze openheid, als contrast tot de bebouwde rand er omheen.

### **Conclusie**

Onderhavig plan draagt bij aan het creëren van meer openheid langs de Oude Rijn. Door het slopen van de bebouwing van het garagebedrijf en het terugbouwen van een woning ontstaan er meer zichtlijnen op de Oude Rijn. Het perceel wordt ingericht met een grote tuin, waardoor de zichtbaarheid en beleefbaarheid van de Oude Rijn sterk wordt verbeterd. Het plan voldoet hiermee aan de kwaliteitsgids.

### **3.4 Gemeentelijk beleid**

### *Ruimtelijke Structuurvisie Woerden 2009-2030*

De raad heeft op 2 juli 2009 een structuurvisie voor de gehele gemeente vastgesteld. Het doel van de structuurvisie is het bieden van een ruimtelijk ontwikkelings- en toetsingskader voor de gemeente Woerden voor de periode tot 2025, met een nadere concretisering voor de periode tot 2015 als ruimtelijke uitwerking van de (toekomstige) Strategische Visie 2025. In het algemeen zijn de volgende opgaven voor de toekomst geformuleerd:

- maximaal profiteren van ligging in het Groene Hart;
- versterken van de identiteit van de afzonderlijke kernen;
- onderscheid tussen open veenweidegebied en mozaïeklandschap van oeverwallen Oude Rijn in tact houden / versterken;
- verantwoordelijkheid nemen in de regio: onderzoeken van mogelijkheden om te voorzien in regionale behoefte naar woon- en werklocaties, met respect voor cultuurhistorische waarden in het gebied;
- zuinig / zorgvuldig omgaan met ruimte;
- verbeteren van de bereikbaarheid, zowel van buiten af als binnen de kernen, nieuwe locaties voor wonen en werken bezien in relatie tot het bereikbaarheidsvraagstuk

De twee bestaande landschappen, het veenweidegebied en de oeverwal, vormen al eeuwenlang de sturende kracht achter ruimtelijke ontwikkelingen in dit gebied. Door ook voor de toekomst de (cultuur)historie als vertrekpunt te nemen, ontstaat een vanzelfsprekende koers die een logisch vervolg is op het verleden. De rijke cultuurhistorie van Woerden vormt een belangrijke inspiratiebron bij toekomstige ontwikkelingen. Hierbij past naast het ruimte bieden aan verstedelijking ook het constant versterken van groen- en blauwstructuren, zodat robuuste verbindingen ontstaan, die de landschappelijke structuur versterken. Het versterken van de verschillen tussen het veenweidegebied en de oeverwalzone maakt deel uit van deze ambitie.

Het onderhavige plan ligt direct langs de Oude Rijn in het buitengebied. De gemeente wil in deze zone op termijn ruimte bieden aan groei buiten de rode contour. Daarvoor zijn twee belangrijke redenen: enerzijds kunnen woonmilieus ontwikkeld worden die aanvullend zijn op de binnenstedelijke locaties en in kwalitatieve zin iets toevoegen aan Woerden, zoals vrije kavels. Anderzijds kan daarmee de landschappelijke kwaliteit van de oeverwal versterkt worden.

*Afbeelding 12 uitsnede kaart Ruimtelijke Structuurvisie* 

### *Aanpassingsvoorstel structuurvisie*

In 2012 is besloten de structuurvisie aan te passen. Dit omdat in de loop van de tijd planologische inzichten zijn veranderd.

De belangrijkste wijzigingen sinds het vaststellen van de structuurvisie in 2009 vloeien voort uit het motto van de huidige gemeenteraad. Dit motto luidt: slanke overheid, sterke samenleving. In het aanpassingsvoorstel zijn de volgende ambities benoemd:

- Kwaliteit Woerden verder ontwikkelen: Die kwaliteiten zijn een stedelijke kern met goede voorzieningen en een diversiteit aan woonmilieus, centraal gelegen in het Groene Hart. Dit is de ambitie zoals die verwoord is in de originele structuurvisie. Die ambitie blijft ongewijzigd.
- Ruimtelijke en cultuurhistorische identiteit als uitgangspunt: Het belang van de (rijke) Woerdense cultuurhistorie voor de toekomstige ontwikkelingen blijft ongewijzigd. Het benadrukken van de identiteit van het veenweidegebied en het oeverwalgebied en de verschillen daartussen staat voorop. Voor de uitvoering doen wij in de toekomst meer een beroep op de samenleving en gaan wij minder zelf doen.
- Alle kernen ook in de toekomst leefbaar en aantrekkelijk: Woerden wil investeren in de bestaande woon - en werkgebieden. Hiervoor is het nodig dat met name in de kleine kernen meer gebouwd kan worden.
- Woerden goed bereikbaar: Een goede bereikbaarheid is essentieel voor het goed kunnen functioneren van een gemeente.
- Regionale functie verder uitbouwen: Op dit punt hebben sinds 2009 de grootste veranderingen plaatsgevonden. Met name op het gebied van bedrijventerrein heeft de gemeente geen ambitie meer om een regionale opvangfunctie te vervullen. Inmiddels is besloten om geen regionaal bedrijventerrein te vestigen in de polder Bijleveld.
- Respect voor historie, ruimte voor groei: Dit is het overkoepelende motto voor de ruimtelijke structuurvisie. Deze visie blijft staan, maar de huidige crisis zal hier en daar wel tot aanpassingen en een andere fasering leiden.

Het bestaande landschap van Veenweidegebied en Oeverwal blijft het vertrekpunt voor de structuurvisie. De verschillen tussen deze twee landschappen moeten duidelijk blijven. Dit betekent zoveel mogelijk bouwen in de kernen en alleen daarbuiten als dit leidt tot verbetering van de ruimtelijke kwaliteit. Er is daarom geen ruimte meer voor grootschalige groeimodellen van woningbouw of bedrijventerreinen.

#### **Conclusie**

De relatie tussen de Oude Rijn en Geestdorp is in de huidige situatie ernstig verstoord door de aanwezigheid van bedrijfsbebouwing. Het onderhavige plan biedt de kans om de relatie met de Oude Rijn te herstellen. Belangrijk uitgangspunt van de voorliggende ontwikkeling is dan ook het vergroten van de zichtbaarheid van de Oude Rijn. Door nieuwe zichtlijnen te creëren wordt de zichtbaarheid c.q. beleefbaarheid van de Oude Rijn vergroot. Daarmee draagt de voorliggende ontwikkeling bij aan de wens om de landschappelijke kwaliteit van de oeverwal te versterken.

#### *Versterken oeverwallen Oude Rijn in het venster Bodegraven-Woerden*

Het versterken van de oeverwallen is een belangrijke ambitie van de gemeente Woerden. Gestreefd wordt naar het behouden en versterken van de lommerrijkheid, de essentiële doorzichten, de historische beleefbaarheid van het Jaagpad en de Limes en tot slot het bieden van een plek aan water en natuur. Hiervoor is samen met de gemeente Bodegraven al eerder beleid vastgesteld, 'Versterken oeverwallen Oude Rijn in het Venster Bodegraven – Woerden'. Dit beleid is met name van toepassing voor het inrichten van het erf. In de zone tussen de Oude Rijn en de weg is de (woon)bebouwing langs of haaks op de rivier gericht. Per kavel is sprake van één (woon)gebouw met maximaal één klein bijgebouw. De bebouwing en de tuin hebben een voorzijde aan de weg. Hier bevindt zich de representatieve entree. Maar ook de achterzijde is geen echte achterkant, maar moet beschouwd worden als een tweede, meer informele, voorzijde. Deze is immers vanaf het water zichtbaar en bereikbaar. Voor het lommerrijke karakter van de oeverzone is het belangrijk dat de tuinen rond de bebouwing royaal zijn en met veel opgaande beplanting. Plaatselijk kan een vlonder of aanlegsteiger voor een boot voorkomen. Doordat het water plaatselijk de oeverzone binnendringt wordt het contact met de rivier van de wegen en vanuit de tuinen vergroot. Het beplantingsbeeld is gedifferentieerd: veel grote bomen, boomgaarden, graslanden en moerasbosjes. Verhardingen van gebakken klinkers en grind passen op het voorerf en bij de dorpse bebouwing aan de rivieroever.

*Afbeelding 13 Dorpse bebouwing aan rivier*

Bij het versterken van de landschappelijke kwaliteit van de oeverwal dient aandacht te worden besteed aan het versterken van de lommerrijkheid, behoud of versterking van de essentiële doorzichten, verbeteren van de toegankelijkheid en historische beleefbaarheid en de water- en natuuropgave in de oeverwal. De bestaande cultuurhistorisch waardevolle oost/west verbindingen mogen hierbij zo min mogelijk onderbroken worden en zouden eventueel zelfs hersteld kunnen worden, zoals het jaagpad langs de Oude Rijn en de archeologisch zeer waardevolle Limesweg. Voor het plangebied zijn onder andere de volgende aandachtpunten van toepassing:

- de achter- en zijkanten van bebouwde percelen beplanten met streekeigen beplanting, achterkanten in te passen in het lommerrijke beeld van de oeverwal en om de randen van de doorzichten te begeleiden met beplanting;
- zichtlijn verbeteren tussen historische structuren of historische bebouwing door het niet toestaan van storende nieuwe bebouwing of beplanting of eventueel verwijderen van storende bebouwing of beplanting;
- doorzichten vanaf de oeverwal naar de open weidegebieden verbeteren, waarbij beplanting in de lijn van de slagenverkaveling wordt behouden, maar andere storende bebouwing en overige beplanting verwijderd wordt.

### **Conclusie**

Het onderhavige plan en het erfinrichtingsplan voldoet aan het oeverwallenbeleid. Er is sprake van een compacte woning met één bijgebouw met aan de voorzijde, achterzijde en westzijde een groen erf voorzien van gebiedseigen beplanting, bomen en een halfverharding bestaande uit grint/split. Direct langs de woning wordt een deel ingericht met tegels. De oostzijde van het erf wordt ingericht voor de ontsluiting, parkeren en de aanleg van een boot. Dit deel van het erf bestaat uit straatbaksteen. Het plan voldoet hiermee aan het rapport versterken oeverwallen.

### *Welstandsbeleid Woerden*

In de welstandsnota staat per gebied/ wijk welke welstandseisen gelden. In 2009 is het aantal welstandsvrije gebieden uitgebreid. De volgende gebieden zijn nog welstand plichtig:

- binnenstad Woerden
- beschermd dorpsgezicht Kamerik
- waardevolle bebouwingslinten buitengebied
- A12 zone
- nieuwe (her)ontwikkelingslocaties

*Afbeelding 14 welstandsgebieden*

Het welstandsbeleid van de gemeente is vastgelegd in de welstandsnota uit 2009. De nota beschrijft het welstandsbeleid en fungeert als toetsingskader voor het welstandsadvies dat noodzakelijk is bij het verlenen van omgevingsvergunningen voor de activiteit bouwen (voorheen bouwvergunning). Een belangrijk uitgangspunt van de Welstandsnota is de 'gebiedsgerichte benaderingswijze'. Met de gebiedsgerichte benaderingswijze zijn de karakteristieken van wijken en samenhangende gebieden in heel de gemeente Woerden vastgelegd en gewaardeerd. Hiermee moeten de ontwerpers van nieuwe bouwplannen rekening houden en het biedt de welstandscommissie handvatten voor het formuleren van een welstandsadvisering. Het plangebied maakt in dit kader deel uit van het gebied 'Oude Rijnlint' wat een bijzonder welstandsgebied is waar extra inspanning ten behoeve van de ruimtelijke kwaliteit gewenst is. Het Oude Rijnlint van Woerden is een gevarieerd lint aan een doorgaande route. De waarde is vooral gelegen in de gegroeide structuur van de afwisselende lintbebouwing. In het lint komen diverse cultuurhistorisch waardevolle gebouwen voor. Een deel hiervan is monument. De dynamiek van het Oude Rijnlint is gemiddeld en betreft in het algemeen de plaatsing van op-, aan -en bijgebouwen en de vervanging van oudere gebouwen door gebouwen die aan de huidige eisen voldoen. In de welstandsnota zijn een aantal specifieke criteria opgenomen voor dit gebied. Het gaat om criteria met betrekking tot materiaal en kleur, architectonische uitwerking, massa en ligging.

#### **Conclusie**

Bij het ontwerpen van de nieuwe woning en het bijgebouw is zoveel mogelijk rekening gehouden met de genoemde criteria in de welstandsnota. Het plan is dan ook in overeenstemming met de welstandsnota.

*Afbeelding 15 voorgevel nieuwe woning met bijgebouw*

### **4. Onderzoeken**

### **4.1 Bodem**

In het kader van een bestemmingsplan dient aangetoond te worden dat de kwaliteit van de bodem en het grond water in het plangebied in overeenstemming zijn met het beoogde gebruik. Dit is geregeld in de Wet Bodembescherming. De bodemkwaliteit kan namelijk van invloed zijn op de beoogde functie van het plangebied. Indien sprake is van een functiewijziging zal er in veel gevallen een bodemonderzoek moeten worden uitgevoerd op de planlocatie. Middels dit onderzoek kan in beeld worden gebracht of de bodemkwaliteit en de beoogde functie van het plangebied bij elkaar passen.

### *Onderzoek*

Door het bureau grondslag is een verkennend en nader bodemonderzoek uitgevoerd, d.d. 17-03-2017 kenmerk 9367 en een nader onderzoek naar Kobalt en Formaldehyde in het grondwater en PAK in de grond, d.d. 08-06-2017.

### Verkennend en nader bodemonderzoek

Met het verkennend onderzoek is een verontreiniging met PAK aangetoond in de bovengrond ter plaatse van de olieafscheider. Ter plaatse dient een nader onderzoek te worden uitgevoerd. In het nader onderzoek wordt bepaald of het sterk verhoogde gehalte reproduceerbaar is. Indien dit het geval is zal de verontreiniging verder in beeld worden gebracht middels afperkende boringen. Daarnaast is in het grondwater ter plaatse van de werkplaats een sterke verontreiniging met kobalt aangetoond. Er dient een nader onderzoek uitgevoerd te worden naar de ernst en mate van de grondwaterverontreiniging met kobalt. Naast het verkennend onderzoek is tevens een nader bodemonderzoek uitgevoerd. De aanleiding van dit onderzoek zijn de resultaten van voorgaande onderzoeken waarbij een brandstofverontreiniging is aangetoond in grond en grondwater. Er is sprake van drie verontreinigingsspots (tankenpark, voormalige pomplocatie en boring 109):

### Tankenpark

- De omvang van de verontreiniging met minerale olie is in de voorgaande onderzoeken reeds in kaart gebracht. De omvang van de verontreiniging in grond bedraagt circa 150 m3, waarvan circa 60 m3 sterk verontreinigd is met minerale olie. Er is sprake van een 'geval van ernstige bodemverontreiniging'. De sanering is spoedeisend vanwege de aanwezige humane risico's.
### Voormalige pomplocatie

- De omvang van de verontreiniging met vluchtige aromaten is in kaart gebracht voor zover de terreinsituatie dit mogelijk maakt (openbare weg). De omvang van de verontreiniging in grond bedraagt circa 1.140 m3, waarvan circa 250 m3 sterk verontreinigd is met aromaten. De omvang van de verontreiniging in grondwater bedraagt circa 2.600 m3, waarvan circa 360 m3 sterk verontreinigd is met aromaten. Er is sprake van een 'geval van ernstige bodemverontreiniging'. De sanering is spoedeisend vanwege de aanwezige humane risico's.
- De verontreiniging is te relateren aan de voormalige pomplocatie. De verontreiniging is hoogst waarschijnlijk ontstaan voor 1987, waardoor er geen sprake is van een 'nieuw geval van bodemverontreiniging'.

### Boring 109

- De omvang van de verontreiniging met minerale olie en vluchtige aromaten is in kaart gebracht. De omvang van de licht tot matige verontreiniging in de grond bedraagt circa 80 m3. Er is geen sprake van een 'geval van ernstige bodemverontreiniging'.
#### Nader bodemonderzoek nav onderzoek d.d. 17 maart 2017

De omvang van een verontreiniging met PAK in de grond en kobalt in het grondwater is in dit nadere onderzoek vastgelegd. De omvang van de verontreiniging met PAK in grond bedraagt circa 175 m3. Er is sprake van een 'geval van ernstige bodemverontreiniging'. De sanering is niet spoedeisend. De verontreiniging met PAK is te relateren aan de bodemvreemde bijmengingen. De omvang van de grondwaterverontreiniging met kobalt is volledig in kaart gebracht. De omvang van de verontreiniging in grondwater bedraagt circa 20 m3. Het betreft een plaatselijke verhoging. In het grondwater ter plaatse van het tankenpark is een verhoogd gehalte voor formaldehyde ten opzichte van het indicatief niveau voor ernstige verontreiniging aangetoond. Deze verontreiniging wordt met de te verrichten bodemsanering meegenomen. De verontreiniging met formaldehyde is te relateren aan het vulmiddel dat gebruikt is bij de ondergrondse tanks.

De verontreinigingen zijn ontstaan voor 1987, waardoor er *geen* sprake is van een 'nieuw geval van bodemverontreiniging'.

#### *Opmerkingen en aanbevelingen*

Voorafgaand aan de nieuwbouw is een bodemsanering noodzakelijk. Omdat sprake is van een geval van ernstige bodemverontreiniging, dient de bodemsanering gemeld te worden bij het bevoegd gezag. Het bevoegde gezag ten aanzien van de verontreiniging is de provincie Utrecht. Aanbevolen wordt om voorafgaand aan de sanering een saneringsplan op te stellen, waarin de aanpak van de sanering en de randvoorwaarden worden beschreven.

#### **Conclusie**

Op basis van de recent uitgevoerde bodemonderzoeken is geconcludeerd dat de bodem voor de bouw van de nieuwe woning gesaneerd dient te worden. De eigenaar is hiervan op de hoogte en zal een saneringsplan laten opstellen en op basis daarvan de bodem saneren. Uit de aangeleverde kostenraming blijkt dat de eigenaar beschikt over de financiele middelen om de sanering uit te voeren (advies ODRU 04-09-2017).

### **4.2 Geluid**

De mate waarin het geluid, het woonmilieu mag belasten, is geregeld in de Wet geluidhinder (Wgh). De kern van de wet is dat geluidsgevoelige objecten worden beschermd tegen geluidhinder uit de omgeving. Het beschermen van deze geluidsgevoelige objecten gebeurt aan de hand van vastgestelde zoneringen. De belangrijkste geluidsbronnen die in de Wet geluidhinder worden geregeld zijn: industrielawaai, wegverkeerslawaai en spoorweglawaai.

#### *Onderzoek*

Door het HGO advies is op 15 juni 2016 een akoestisch onderzoek uitgevoerd. Het doel van het onderzoek is het inzichtelijk maken van het geluidsniveau op de nieuw te realiseren woning ten behoeve van de toetsing aan de wettelijke normering Wet geluidhinder.

Tevens kan hiermee worden vastgesteld of er een noodzaak is voor een eventueel hogere waarde besluit. Op basis van de geluidsbelasting op de woning wordt tevens de benodigde gevelisolatie inzichtelijk gemaakt.

Het akoestisch onderzoek omvat de geluidsbelasting op het perceel ten gevolge van het wegverkeer op de Geestdorp, de N405 (de Kruipin/van Teylingenweg) en Bastion Willem. De geluidszone van de overige wegen in de omgeving reikt niet tot over het perceel.

Deze zijn om deze reden verder buiten beschouwing gelaten. Bastion Willem betreft een weg met een 30 km/h regime, deze weg is bij het onderzoek betrokken ten behoeve van het inzicht in de goede ruimtelijke ordening.

Uit het onderzoek is gebleken dat het wegverkeerslawaai op de woning maximaal 53 dB Lden bedraagt ten gevolge van de Geestdorp. Hiermee wordt de maximale normering voor deze situatie niet overschreden. De geluidbelasting exclusief de correctie Art. 110g Wgh bedraagt maximaal 58 dB. De noodzaak voor het vaststellen van hogere waarden is aanwezig na afweging van geluidsreducerende maatregelen. Op de achtergevel van de bebouwing bedraagt de geluidsbelasting maximaal 47dB ten gevolge van de Kruipin. Gelet hierop is er sprake van een geluidsluwe achtergevel. De gevelisolatie om te voldoen aan de wettelijke binnenwaarde bedraagt maximaal 25 dB.

### **Conclusie**

De geluidbelasting op de woning is hoger dan de voorkeursgrenswaarde, maar lager dan de maximale hogere grenswaarde. Het college van burgemeester en wethouders is bevoegd een hogere grenswaarde te verlenen. Het aspect geluid vormt hierdoor geen belemmering voor het plan.

### **4.3 Externe veiligheid**

Activiteiten met gevaarlijke stoffen leveren risico's op voor de omgeving. Het *Besluit externe veiligheid inrichtingen* (Bevi) en het *Besluit externe veiligheid buisleidingen* (Bevb) en de circulaire *Risiconormering vervoer gevaarlijke stoffen* (RNVGS) vormen op dit moment het wettelijk kader voor het omgaan met deze risico's. Door het stellen van eisen aan afstanden tussen de activiteiten met gevaarlijke stoffen en (beperkt) kwetsbare objecten (woningen, kantoren, scholen, enz.) worden de eventuele gevolgen van deze risico's zoveel mogelijk beperkt.

De twee normstellingen die worden gehanteerd zijn:

- Plaatsgebonden risico (PR): als "harde" afstandseis voor externe veiligheid geldt een contour voor het plaatsgebonden risico (PR 10-6 ), die wordt aangegeven als een afstand ten opzichte van de activiteit met gevaarlijke stoffen (risicobron). Binnen deze PR 10-6 contour mogen geen (beperkt) kwetsbare objecten aanwezig zijn of worden geprojecteerd.
- Groepsrisico (GR): afhankelijk van de aard van de risicobron is er sprake van een bepaald invloedsgebied. Binnen dit invloedsgebied moet worden onderzocht hoe groot de kans per jaar is dat een groep van ten minste 10 (zich binnen dit invloedsgebied bevindende) personen overlijdt ten gevolge van een ramp of zwaar ongeval met de betreffende risicobron. De uitkomst van dit onderzoek geeft de hoogte van het GR weer en wordt uitgedrukt in een curve, waarbij als norm voor het GR een oriënterende waarde is vastgesteld. De hoogte van het GR moet door middel van een bestuurlijke afweging worden verantwoord.

Als binnen het invloedsgebied (beperkt) kwetsbare bestemmingen worden geprojecteerd, geldt ook voor de hiermee samenhangende toename van het GR een bestuurlijke verantwoordingsplicht.

Nabij de Geestdorp 4 liggen geen EV relevante bedrijven en geen EV relevante transportroutes per weg, water, buisleiding of spoor.

*Afbeelding 16 risicokaart*

#### *Elektromagnetische straling*

Er is in de omgeving geen hoogspanningslijn aanwezig waarvan de indicatieve magneetveldzone reikt tot het plangebied. Uit de gegevens op de website www.antenneregister.nl blijkt dat in de omgeving van het plangebied geen zendmasten aanwezig zijn die overschrijdingen van de geldende blootstellingslimieten voor elektrische en magnetische veldsterkten veroorzaken.

*Afbeelding 17 uitsnede kaart antenneregister.nl*

#### **Conclusie**

Het realiseren van de woning is vanuit externe veiligheid aanvaardbaar.

### **4.4 Bedrijven en milieuzonering**

### *Beleid en regelgeving*

In het kader van een goede ruimtelijke ordening moet worden beoordeeld of bedrijven in de omgeving worden belemmerd door de ontwikkeling en of ter plaatse van gevoelige functies zoals woningen sprake is van een aanvaardbaar woon- en leefklimaat. Voor de beoordeling is gebruik gemaakt van de Handreiking Bedrijven en milieuzonering (VNG, editie 2009). Per milieucategorie geldt een minimaal gewenste afstand, de richtafstand.

Deze richtafstand geldt tussen enerzijds de grens van de bestemming die bedrijven (of andere milieubelastende functies) toelaat en anderzijds als uiterste situering van de gevel van een woning die volgens het bestemmingsplan of via vergunning vrij bouwen mogelijk is. De in de handreiking opgenomen afstanden zijn indicatief en kunnen per gebiedstype, waarin de ontwikkeling zal plaatsvinden, verschillen. Hierbij is het uitgangspunt dat deze afstanden gemotiveerd worden toegepast.

### *Beoordeling*

Het plangebied kan worden getypeerd als gemengd gebied. In de omgeving van het plangebied bevinden zich bedrijven en woningen. Volgens de VNG geldt hier een maximale richtafstand van 50 meter. Op het perceel Geestdorp 10 is de Manege Morgenstond gevestigd en op Geestdorp 1 is het bedrijf C. van Maanen gevestigd. Op beide bedrijven worden paarden gehouden. Op Kruipin 1 is De Leeuw Woonschuur gevestigd. Volgens het bedrijveninformatiesysteem van de Omgevingsdienst regio Utrecht worden hier diverse werkzaamheden verricht: het kleinschalig houden van dieren en showroom woonaccessoires. Aan de afstand van 50 meter wordt ruimschoots voldaan. De bedrijven worden niet belemmerd door de nieuwe woning.

### **Conclusie**

Vanuit het aspect bedrijven en milieuzonering is de realisatie van de woning aanvaardbaar.

### **4.5 Luchtkwaliteit**

De belangrijkste wet- en regelgeving voor luchtkwaliteit is vastgelegd in Titel 5.2 Luchtkwaliteitseisen van de Wet milieubeheer, ook wel de Wet luchtkwaliteit genoemd. Deze wijziging van de Wet milieubeheer is op 15 november 2007 in werking getreden en vervangt het Besluit luchtkwaliteit 2005. De wijziging houdt in dat niet elk ruimtelijk plan getoetst hoeft te worden aan de normen. Hierbij is met name het begrip "in betekenende mate" van belang. Een project draagt niet in betekende mate bij aan de verslechtering van de luchtkwaliteit indien sprake is van maximaal 3% van de grenswaarden voor de luchtkwaliteit.

De AMvB en Regeling "niet in betekenende mate" bevatten criteria waarmee kan worden bepaald of een project van een bepaalde omvang wel of niet als "in betekenende mate" moet worden beschouwd. NIBM projecten kunnen zonder toetsing aan de grenswaarden voor het aspect luchtkwaliteit uitgevoerd worden. Ook als het bevoegd gezag op een andere wijze, bijvoorbeeld door berekeningen, aannemelijk kan maken dat het geplande project NIBM bijdraagt, kan toetsing van de luchtkwaliteit achterwege blijven. De Ministeriële Regeling NIBM geeft een uitwerking aan het Besluit NIBM en een getalsmatige invulling van de NIBMgrens. Voor een aantal categorieën van projecten kan met zekerheid worden gesteld dat de 3%-grens niet zal worden overschreden. Het betreft onder anderen de volgende gevallen, waarbij een luchtkwaliteitonderzoek niet meer nodig is:

- a. Woningbouw: = 1500 woningen (netto) bij minimaal 1 ontsluitingsweg, en = 3000 woningen bij minimaal 2 ontsluitingswegen met een gelijkmatige verkeersverdeling.
- b. Kantoorlocaties: = 100.000 m2 bruto vloeroppervlakte bij minimaal 1 ontsluitingsweg, en = 200.000 m2 bruto vloeroppervlakte bij minimaal 2 ontsluitingswegen met een gelijkmatige verkeersverdeling.

### **Conclusie**

Het plan betreft het realiseren van een woning. Een luchtkwaliteitonderzoek is daarom niet nodig. Het plan draagt niet in betekende mate bij aan de verslechtering van de luchtkwaliteit.

### **4.6 Natuur**

De bescherming van de Nederlandse natuur maakt onderscheid tussen gebiedsbescherming en soortenbescherming. De regelingen ter bescherming van kwetsbare natuurgebieden en soorten is geregeld in de nieuwe Wet natuurbescherming die sinds 1 januari 2017 in werking is getreden. Deze wet vervangt drie natuurwetten, namelijk de Flora- en faunawet, de Natuurbeschermingswet en de Boswet. Naast een bundeling van de wetten hebben ook inhoudelijke wijzigingen plaatsgevonden. Zo zijn enkele beschermde soorten vervallen die eerder wel beschermd waren en andersom.

De wet voorziet in de bescherming van planten- en diersoorten binnen en buiten de beschermde natuurgebieden. De onder de wet beschermde soorten mogen niet worden verstoord of gedood en hun leefgebieden mogen niet worden vernietigd. Bij nieuwbouwplannen moet bekeken worden wat het effect is op de aanwezige flora- en fauna. Ter bescherming van de Natura 2000-gebieden voorziet de wet in een vergunningenregime voor het realiseren of verrichten van projecten en andere handelingen die de natuurlijke kenmerken van een aangewezen Natura 2000-gebied kunnen aantasten.

#### *Onderzoek*

Het perceel is op dit moment volledig verhard en in gebruik door het garagebedrijf. Hierdoor is de kans zeer gering dat zich op het perceel beschermde soorten bevinden. Omdat de bestaande bebouwing gesloopt gaat worden en zich daarin wel beschermde soorten kunnen bevinden is toch een quickscan ecologie uitgevoerd door Habitus natuur & landschap d.d. 16 december 2016 (hierin is al rekening gehouden met de nieuwe Wet natuurbescherming).

### Gebiedsbescherming

Het plangebied ligt op ruime afstand van beschermde gebieden die deel uitmaken van het Natuur Netwerk Nederland (NNN). De Nieuwkoopse Plassen liggen het dichtstbij, op circa 7 kilometer afstand. Het dichtstbijzijnde gebied behorend tot het NNN, tevens belangrijk weidevogelgebied, ligt op circa 5 kilometer afstand. Gezien de grote afstand en gezien de kleinschaligheid van de werkzaamheden worden effecten op deze gebieden uitgesloten.

#### Soortenbescherming

De onderstaande tabel biedt een totaaloverzicht van de ecologische risico's in dit project met betrekking tot de Flora- en faunawet. In de tabel staan onder andere de (mogelijk) aanwezige soorten. Per werkzaamheid is weergegeven welke verbodsbepalingen kunnen worden overtreden en welke maatregelen nodig zijn om negatieve effecten te voorkomen of te beperken (mitigeren).

| Soort (groep)                              | a/m1 | Beschermingsre-<br>gime              | Func-<br>tie2 | Mogelijke-<br>vertreding<br>artikel Wn | Locatie in het<br>projectgebied | Maatregel                                                                                                                                                                                                                                                                                                                                                                                                                                                                                                                       |
|--------------------------------------------|------|--------------------------------------|---------------|----------------------------------------|---------------------------------|---------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| Vogels zonder jaar-<br>rond beschermd nest | m    | Vogels (Artikel 3.1<br>Wn)           | C             | 3.1 lid 2                              | Garage                          | Werken buiten het broedseizoen (15 maart-  15 juli) of na<br>broedvogelinspectie door een ecoloog om overtreding van<br>de Wet natuurbescherming te voorkomen.                                                                                                                                                                                                                                                                                                                                                                  |
| Rugstreeppad                               | m    | Habitatrichtlijn<br>(Artikel 3.2 Wn) | V             | 3.5 lid 1<br>3.5 lid 4                 | Hoop zand                       | De hoop zand dient niet te worden vergraven voor 1 april<br>2017 omdat er mogelijk rugstreeppadden in overwinteren.<br>Tijdens de uitvoering dient rekening te worden gehouden<br>met de mogelijke vestiging van de rugstreeppad. Dit kan<br>door een ecologisch werkprotocol op te laten stellen door<br>een deskundig ecoloog. In dit protocol kunnen maatregelen<br>worden opgenomen zoals het plaatsen van paddenscher-<br>men, waardoor overtreding van de Wet natuurbescherming<br>en daarmee vertraging wordt voorkomen. |
| Vleermuizen                                | m    | Habitatrichtlijn<br>(Artikel 3.2 Wn) | V             | 3.5 lid 1<br>3.5 lid 4                 | Garage                          | De garage dient niet te worden gesloopt voordat soorge-<br>richt onderzoek is verricht. Verricht soortgericht onderzoek<br>naar de aanwezigheid van verblijfplaatsen van vleermuizen<br>binnen het projectgebied. Dit onderzoek dient  conform het<br>vleermuisprotocol te worden uitgevoerd in de periode mei<br>- september.                                                                                                                                                                                                  |

Onderstaand is onderbouwd waarom bepaalde werkzaamheden tot overtredingen kunnen leiden en waarom de maatregelen nodig zijn:

- Bij het slopen van de garage is er kans op overtreding van de Wet natuurbescherming voor vogels met een niet-jaarrond beschermd nest. Hiervan is sprake als er nesten worden vernietigd of beschadigd.
- Bij het ontgraven van de hoop zand in de winter (voor 1 april 2017) kunnen er rugstreeppadden worden gedood. Dit betreft een overtreding van artikel 3.5 lid 1. Verder zouden rustplaatsen kunnen worden beschadigd of vernield wanneer de rugstreeppad zich vestigt tijdens de werkzaamheden. Dit betekent een overtreding van artikel 3.5 lid 4.
- Bij het slopen van de garage kunnen mogelijke verblijflocaties van vleermuizen worden vernietigd en vleermuizen worden gedood. Er is hier kans op overtreding van respectievelijk artikel 3.5 lid 4 en 3.5 lid 1 van de Wet natuurbescherming. Het gaat om de gewone dwergvleermuis, ruige dwergvleermuis, meervleermuis, laatvlieger, gewone grootoorvleermuis en de baardvleermuis.

### *Aanvullend onderzoek vleermuizen*

Op 13 juni 2017 is de nadere inspectie van het te slopen pand uitgevoerd op de geschiktheid voor vleermuizen.

Het gehele gebouw is enkelwands hout of steen. Er is geen spouwmuur aanwezig waar vleermuizen in zouden kunnen. Ook is er geen ruimte tussen platen of planken aanwezig. De zolderruimte is altijd in gebruik geweest en hier zijn zowel tijdens de ecologische quickscan als tijdens het tweede locatiebezoek geen sporen (zoals uitwerpselen of voedselresten) van vleermuizen aangetroffen. Verder leidt de opening naar een ruimte tussen de zolderruimte en de benedenruimte. Deze ruimte is niet geschikt voor vleermuizen en ook beneden zijn geen uitwerpselen aangetroffen. Aan de noordkant van het dak zitten twee openingen van waar uit een ruimte tussen de dakpannen en het dakbeschot (spaanplaten) toegankelijk is. Het dak is niet geïsoleerd en zal daarom qua temperatuur weinig afwijken van de buitentemperatuur. Dat wil zeggen zeer warm op zonnige dagen en zeer koud in de winter. Deze omstandigheden zijn niet ideaal voor vleermuizen. Verder bevinden de openingen zich op een slechte plek voor vleermuizen. De ene opening zit direct achter een buis en hier was bovendien spinrag aanwezig (aanwezigheid van spinrag duid op geen gebruik door vleermuizen).

De andere opening bevindt zich net boven de dakrand waardoor de aanvliegroute beperkt wordt. Beide openingen zijn met een zaklamp en boomcamera geïnspecteerd op uitwerpselen van vleermuizen, welke niet zijn aangetroffen.

### **Conclusie**

Uit de quickscan is gebleken dat de uit te voeren werkzaamheden mogelijk negatieve effecten hebben op beschermde soorten. Om dit te voorkomen zijn een aantal maatregelen voorgeschreven. Deze maatregelen dienen uitgevoerd te worden voordat de werkzaamheden starten. Voor het wijzigen van de bestemming is de uitgevoerde quickscan voldoende. Uit het nader onderzoek naar vleermuizen is gebleken dat het te slopen pand geen geschikte verblijfsplaatsen heeft voor vleermuizen. De kans is daarom erg klein dat vleermuizen gebruik maken van het gebouw. Een nader soortgericht onderzoek naar vleermuizen is niet meer noodzakelijk.

### **4.7 Water**

Het aspect water is van groot belang binnen de ruimtelijke ordening. Door verstandig om te gaan met het water kan verdroging en wateroverlast (waaronder ook risico van overstromingen e.d.) voorkomen worden en de kwaliteit van het water hoog gehouden worden. Op Rijksniveau en Europees niveau zijn de laatste jaren veel plannen en wetten gemaakt met betrekking tot water. De belangrijkste hiervan zijn het Waterbeleid voor de 21e eeuw, de Waterwet en het Nationaal Waterplan.

#### *Waterbeleid voor de 21e eeuw*

De Commissie Waterbeheer 21ste eeuw heeft in augustus 2000 advies uitgebracht over het toekomstige waterbeleid in Nederland. De adviezen van de commissie staan in het rapport 'Anders omgaan met water, Waterbeleid voor de 21ste eeuw' (WB21). De kern van het rapport WB21 is dat water de ruimte moet krijgen, voordat het die ruimte zelf neemt. In het Waterbeleid voor de 21e eeuw worden twee principes (drietrapsstrategieën) voor duurzaam waterbeheer geïntroduceerd:

- vasthouden, bergen en afvoeren: dit houdt in dat overtollig water zoveel mogelijk bovenstrooms wordt vastgehouden in de bodem en in het oppervlaktewater. Vervolgens wordt zo nodig het water tijdelijk geborgen in bergingsgebieden en pas als vasthouden en bergen te weinig opleveren wordt het water afgevoerd;
- schoonhouden, scheiden en zuiveren: hier gaat het erom dat het water zoveel mogelijk schoon wordt gehouden. Vervolgens worden schoon en vuil water zoveel mogelijk gescheiden en als laatste komt het zuiveren van verontreinigd water aan het bod.

#### *Waterwet*

Centraal in de Waterwet staat een integraal waterbeheer op basis van de 'watersysteembenadering'. Deze benadering gaat uit van het geheel van relaties binnen watersystemen. Denk hierbij aan de relaties tussen waterkwaliteit, -kwantiteit, oppervlakteen grondwater, maar ook aan de samenhang tussen water, grondgebruik en watergebruikers. Het doel van de waterwet is het integreren van acht bestaande wetten voor waterbeheer. Door middel van één watervergunning regelt de wet het beheer van oppervlaktewater en grondwater en de juridische implementatie van Europese richtlijnen, waaronder de Kaderrichtlijn Water.

Via de Waterwet gelden verschillende algemene regels. Niet alles is onder algemene regels te vangen en daarom is er de integrale watervergunning. In de integrale watervergunning gaan zes vergunningen uit eerdere wetten (inclusief keurvergunning) op in één aparte watervergunning.

### *Nationaal Waterplan*

Op basis van de Waterwet is het Nationaal Waterplan vastgesteld door het kabinet. Het Nationaal Waterplan geeft op hoofdlijnen aan welk beleid het Rijk in de periode 2009 - 2015 voert om te komen tot een duurzaam waterbeheer. Het Nationaal Waterplan richt zich op bescherming tegen overstromingen, beschikbaarheid van voldoende en schoon water en de diverse vormen van gebruik van water. Het geeft maatregelen die in de periode 2009-2015 genomen moeten worden om Nederland ook voor toekomstige generaties veilig en leefbaar te houden en de kansen die water biedt te benutten.

### *Waterkoers 2016-2021*

Het Hoogheemraadschap heeft haar ambities en lange termijn visie vastgelegd in het waterbeheerplan *[Waterkoers](http://www.waterschaponline.nl/hdsr) 2016–2021* [(http://www.waterschaponline.nl/hdsr/)](http://www.waterschaponline.nl/hdsr/). De *Waterkoers* is een koersdocument om te sturen op hoofdlijnen met als overkoepelende doel *Samen werken aan een veilige, gezonde en prettige leefomgeving*. In de Waterkoers wordt op een niet-planmatige manier over het waterschapswerk gesproken. Waterschapswerk is hierbij breder dan enkel beheer van water. Water is een belangrijke pijler van een veilige, gezonde en prettige leefomgeving. Vanuit die achtergrond werkt Hoogheemraadschap de Stichtse Rijnlanden samen met de ruimtelijke ordening aan bescherming tegen overstromingen, een gezond grond- en oppervlaktewatersysteem en het zuiveren van afvalwater.

Voor ruimtelijke ontwikkelingen geldt het principe van ruimtelijke adaptatie (Deltabeslissing, [www.ruimtelijkeadaptatie.nl)](http://www.ruimtelijkeadaptatie.nl/):

- De bebouwde omgeving is in 2050 nog steeds aantrekkelijk om te leven;
- Uiterlijk in 2020 zijn ruimtelijke ingrepen klimaatbestendig opgebouwd en getoetst.

Het minimale uitgangspunt voor planontwikkelingen is dat het plan hydrologisch neutraal moet worden ontwikkeld met als doel geen gevolgen voor de waterveiligheid, het grond- en oppervlaktewater en de waterkwaliteit en ecologie. Daarmee wordt geborgd dat de ontwikkeling van het gebied met betrekking tot wateraspecten duurzaam is.

#### *Ruimtelijke adaptatie*

Het klimaat verandert: Hogere temperaturen, een sneller stijgende zeespiegel, nattere winters, heftigere buien en kans op drogere zomers. Daar moeten we, ook volgens het KNMI, in de toekomst in Nederland rekening mee houden. De verwachting van het KNMI is dat het klimaat in Nederland in 2050 ongeveer overeen zal komen met het huidige klimaat in Zuid-Frankrijk. Maar ook nu al is de klimaatverandering merkbaar.

Extreme neerslag, droogte en hitte kunnen leiden tot maatschappelijke ontwrichting. Dit geeft aanleiding om aanpassing van de inrichting van de bebouwde omgeving aan het veranderende klimaat te agenderen en aan te werken. Dit beleid is vorig jaar vastgelegd in de Deltabeslissing voor Nederland. In de deltabeslissing Ruimtelijke adaptatie heeft het Deltaprogramma voorstellen opgenomen om de ruimtelijke inrichting van Nederland klimaatbestendig en waterrobuust te maken. Alle overheden en marktpartijen zijn daar samen verantwoordelijk voor. De Deltabeslissing Ruimtelijke Adaptatie heeft als doel:

- De bebouwde omgeving is in 2050 nog steeds aantrekkelijk om te leven;
- Uiterlijk in 2020 zijn ruimtelijke ingrepen klimaatbestendig opgebouwd en getoetst.

Klimaatverandering heeft effecten op grote schaal maar ook op de kleine schaal van een stad. Door de toenemende hoeveelheid verharding in steden wordt het steeds moeilijker om water makkelijk weg te krijgen. Door het grootschalig verharden van tuinen van particulieren neemt de kans op wateroverlast toe.

### *Watertoets*

De 'watertoets' is een instrument dat waterhuishoudkundige belangen expliciet en op evenwichtige wijze laat meewegen bij het opstellen van ruimtelijke plannen en besluiten. Het is geen technische toets maar een proces dat de initiatiefnemer van een ruimtelijk plan en de waterbeheerder met elkaar in gesprek brengt in een zo vroeg mogelijk stadium. In de waterparagraaf worden de watertoets en de uitkomsten van een eventueel overleg opgenomen. Op 25 april 2016 is de digitale watertoets uitgevoerd. Hieruit blijkt dat er mogelijk waterbelangen in het geding zijn. Het plan is daarom voorgelegd aan het Hoogheemraadschap.

### *Plan*

Het perceel ligt direct aan de Oude Rijn. Op het perceel is nu nog een garagebedrijf gevestigd, maar deze wordt gesaneerd. Dit houdt in dat alle bebouwing wordt gesloopt. Daarvoor in de plaats wordt een woning teruggebouwd met een bijgebouw. Doordat de inrichting van het perceel voor een groot deel groen wordt zal er veel minder verharding zijn dan nu het geval is. Deze ontwikkeling is positief.

#### *Reactie Hoogheemraadschap*

Het hoogheemraadschap heeft het volgende aangegeven.

#### Ligging boezemland

*De locatie is bijzonder omdat deze gelegen is in boezemland, buiten de regionale waterkeringen. Bouwen op deze locatie brengt risico's met zich mee; de kans bestaat dat woningen te maken krijgen met wateroverlast. De Oude Rijn boezem heeft een belangrijke bergende en afvoerende functie bij hevige neerslag. Bij de bouw van de woningen moet daarom rekening worden gehouden met de fluctuatie van de waterstand in de Oude Rijn. De bergende functie van de boezem mag niet worden beperkt door de aanwezigheid van de woningen. Het toetspeil van de regionale waterkering ter plaatse is NAP +0,10 m. Wij adviseren om het maaiveld ter plekke van de woningen minimaal op deze hoogte te brengen om de kans op wateroverlast te beperken.*

*Wij adviseren om in de regels behorende bij de bestemmingen 'Wonen' en 'Tuin' een voorwaarde toe te voegen dat het peil op een hoogte wordt gebracht en gehouden van minimaal NAP +0,10 m.*

#### Inrichting erf

*Wij adviseren om de vlonderconstructie niet over de gehele lengte van het perceel te laten lopen. Wij zien liever een meer natuurlijke groene oever, waar water- en oeverplanten zich kunnen ontwikkelen. De vlonderconstructie zoals ingetekend draagt niet bij aan het verbeteren van de waterkwaliteit. Het (sterk) verkleinen van de vlonderconstructie past overigens ook in het gerefereerde beleid voor de versterking van oeverwallen, waar de voorkeur in vermeld staat voor 'geen beschoeiing (…), maar een natuurlijk talud met gras of riet'.*

*Aan de noordkant van het terrein zijn vier bomen ingetekend. Deze bevinden zich in de waterstaatswerkzone van de regionale waterkering. Dit is in principe niet gewenst vanuit het oogpunt van de bescherming van de waterkering.* 

*De regelgeving ten aanzien van het plaatsen van objecten en het uitvoeren van werken bij een waterkering zijn vastgelegd in de Keur van het waterschap. werkzaamheden binnen het plangebied, zowel in de waterstaatswerkzone van de waterkering als langs de oever van de Oude Rijn, is een Watervergunning van het waterschap nodig.*

### **Conclusie**

Naar aanleiding van de reactie van het Hoogheemraadschap is zowel het ontwerp als het bestemmingsplan aangepast. In de regels is opgenomen dat de woning kan worden gebouwd onder de voorwaarde dat het peil op hoogte wordt gebracht van minimaal +0,10 NAP. Deze voorwaarde is ook binnen de bestemming 'Groen' opgenomen. In het ontwerp is de vlonder verkleind, de insteekhaven is verwijderd en ook de bomen aan de noordkant zijn uit het ontwerp gehaald.

### **4.8 Archeologie en cultuurhistorie**

### *Erfgoedwet*

Op 1 juli 2016 is de Erfgoedwet in werking getreden. Deze wet handelt over het aanwijzen van te beschermen cultureel erfgoed: roerend (cultuurgoederen en verzamelingen) en onroerend (monumenten en archeologie).

Zij vervangt een aantal wetten zoals de Monumentenwet (deels met een overgangstermijn tot de Omgevingswet) en de Wet tot behoud van cultuurbezit. De Erfgoedwet kent een aantal nieuwe bepalingen. Het gaat om het vaststellen van een gemeentelijke erfgoedverordening en het bijhouden van een erfgoedregister.

Ook dienen burgemeester en wethouders het voornemen om hun cultuurgoederen en verzamelingen te vervreemden bekend te maken. Zij moeten de kans bieden om zienswijzen in te dienen en bij het vermoeden van landelijke betekenis een adviescommissie van deskundigen inschakelen. De Erfgoedwet bevat bovendien diverse veranderingen met lokale gevolgen. Dit betreft de vervanging van de landelijke aanwijzing van beschermde stads- en dorpsgezichten door een rijksinstructie aan gemeenten. De minister van OCW kan voortaan wel te beschermen ensembles aanwijzen. De tegemoetkoming van het Rijk aan gemeenten voor excessieve opgravingskosten vervalt. Er is hiervoor een beperkte tegemoetkoming in het gemeentefonds. En er komt (tijdelijk) een landelijk fonds of subsidieregeling voor archeologische vondsten van (inter)nationaal belang. Voorts wordt de opgravingsvergunning vervangen door een archeologie-certificaat.

### *Verdrag van Malta*

Op internationaal niveau geldt dat Nederland in 1992 het Verdrag van Malta heeft ondertekend en in 1998 geratificeerd. Doel van dit verdrag is om op verantwoorde wijze om te gaan met archeologische belangen in de ruimtelijke ordening. Een belangrijk uitgangspunt van het Verdrag van Malta en het rijksbeleid is dat het behoud in situ (op de oorspronkelijke plaats) voorgaat op het behoud ex situ (opgraven en bewaren in depot). Van belang is dat door middel van veldonderzoek vroegtijdig inzicht wordt gegeven in de archeologische en cultuurhistorische waarden in het gebied. Op deze manier kunnen de aanwezige waarden bij de planontwikkeling voldoende worden gewaarborgd. Het Verdrag van Malta vindt zijn weerslag in een (ingrijpende) wijziging van de Monumentenwet 1988 die in 2007 van kracht is geworden.

#### *Wet op de Archeologische Monumentenzorg*

De Wet op de Archeologische Monumentenzorg is de Nederlandse uitwerking van het Verdrag van Malta. Het is een raamwet die regelt hoe rijk, provincie en gemeente bij hun ruimtelijke plannen rekening moeten houden met het erfgoed in de bodem. De Wet op de Archeologische Monumentenzorg is op 1 september 2007 in werking getreden. De nieuwe wet beoogt het cultureel erfgoed (en vooral het archeologische erfgoed) te beschermen. Met de nieuwe Wet op de Archeologische Monumentenzorg is een aantal andere wetten ook aangepast, waaronder de Monumentenwet 1988 (inmiddels vervangen door de Erfgoedwet), de Wet op de Ruimtelijke Ordening (vervangen door Wet ruimtelijke ordening), de Ontgrondingenwet, de Wet Milieubeheer en de Woningwet. Ook is sinds 1 oktober 2010 de Wet algemene bepalingen omgevingsrecht (Wabo) van kracht. Deze wet bundelt bestaande vergunnings- en toestemmingsstelsels die te maken hebben met ingrepen in de leefomgeving, zoals wonen, monumenten, ruimte en milieu. De omgevingsvergunning die voortkomt uit deze wet is onder andere van toepassing op tuinen en parken die behoren tot ons cultureel erfgoed.

### *Limes*

De Oude Rijn vormde lange tijd de noordgrens van het Romeinse Rijk. Deze grens wordt ook wel de Limes genoemd. Het was een militaire zone, met verbindingswegen, forten, wachttorens, waterwerken en burgernederzettingen. Het werd ook een steeds drukkere handelsroute. De aanwezigheid van de Limes in Woerden is op verschillende plaatsen vastgesteld. Van het exacte tracé bestaan verschillende reconstructies. Op afbeelding 18 zijn twee gereconstrueerde tracés van de Romeinse limesweg op het grondgebied van Woerden opgenomen:

- 1. Het tracé zoals opgenomen op de Cultuurhistorische Hoofdstructuur van de provincie;
- 2. Het tracé zoals dat door de gemeente Woerden is gereconstrueerd op basis van een aantal waarnemingen in het veld binnen de gemeente.

Op de verwachtingenkaart is over de gehele lengte van de limesweg (uitgaande van tracé 2) een strook van 100 meter ter weerszijden aangegeven als zone van hoge verwachting. De beleidsdoelstelling voor deze categorie is archeologisch vooronderzoek om de archeologische verwachting nader te specificeren. Vervolgens wordt besloten of nader onderzoek nodig is, danwel planaanpassing of vrijgave van het gebied. Dit wordt juridischplanologisch verankerd via het bestemmingsplan (vergunningplichtige ingrepen en onderzoekseisen). Daarbij zijn de volgende ontheffingscriteria van toepassing:

- oppervlakte plangebied: tot 100 m2;
- diepte bodemingreep: tot 30 cm -mv

Het plangebied ligt buiten de strook van 100m met een hoge archeologische verwachting limesweg.

### *Archeologische Beleidskaart gemeente Woerden*

Op 15 december 2010 heeft de gemeenteraad van de gemeente Woerden de Archeologische beleidskaart vastgesteld. Om de gemeentelijke rol als beslissend bestuursorgaan (bevoegd gezag) adequaat en rechtmatig te vervullen heeft de gemeente Woerden een gemeentedekkende archeologische beleidskaart ontwikkeld als instrument voor de uitvoering van haar archeologiebeleid. Dit document bestaat uit:

- 1. een waarden- en verwachtingenkaart die een actueel en realistisch beeld geeft van het gemeentelijk bodemarchief in de gehele gemeente;
- 2. een maatregelenkaart waarin de waarden- en verwachtingen worden gekoppeld aan onderzoekseisen, ontheffingen en planologische maatregelen;
- 3. een toelichting waarin de werkwijze, bronnen en keuzes worden gemotiveerd.

*Afbeelding 18 Archeologische beleidskaart gemeente Woerden*

Het grondgebied van Woerden is op de beleidskaart onderverdeeld in zes categorieën van zones/terreinen met een archeologische waarde of verwachting. Op de zogenaamde maatregelenkaart zijn deze zones gekoppeld aan een eigen planologisch regime van onderzoekseisen, diepte- en oppervlakteontheffingscriteria. De categorieën zijn:

Categorie 1: Archeologisch monument

Categorie 2: Archeologisch waardevol terrein

Categorie 3: Hoge archeologische verwachtingswaarde

Categorie 4: Middelhoge archeologische verwachtingswaarde

Categorie 5: Lage archeologische verwachtingswaarde

*Afbeelding 19 archeologische waardekaart gemeente Woerden*

### *Onderzoek archeologie*

Het plangebied ligt volgens de archeologische waardekaart grotendeels in het gebied met een lage verwachtingswaarde (categorie 5). In dit deel is pas onderzoek nodig bij ingrepen groter dan 10.000 m2 en dieper dan 1 meter. Een klein deel van het gebied ligt in een gebied met een hoge verwachtingswaarde (categorie 3a). In dit deel dient onderzoek plaats te vinden bij ingrepen groter dan 100 m2 en dieper dan 30 cm. Voor plangebieden tot 2.500 m2 geldt een vrijstellingsregel onder voorwaarden. Het plan voldoet aan alle voorwaarde. Een archeologisch onderzoek is daarom niet nodig. Daarnaast ligt het perceel buiten de zone waar de Limes wordt verwacht. Het plan heeft hierop dan ook geen invloed.

### *Onderzoek cultuurhistorie*

Het perceel is gelegen op de oevers van de Oude Rijn. De karakteristieke waarden van het gebied staan beschreven in het inspiratieboek 'Versterken oeverwallen Oude Rijn in het Venster Bodegraven – Woerden'. Kleinschalige dorpse woonbebouwing komt van oudsher direct aan de oevers van de Oude Rijn voor. Dit geldt ook voor enkele grote industriële of bedrijfsmatige gebouwen. De bebouwing en tuinen hebben een sterke relatie met het water. De ligging aan de rivier wordt zoveel mogelijk benut, bijvoorbeeld door grote ramen aan de rivierzijde van het gebouw, zicht vanuit de tuin op het water of een waterinham met een aanlegplaats voor een boot. De schaal van de dorpse woonbebouwing is veel kleiner dan die van de boerderijerven. Ook bij nieuwe bebouwing is het belangrijk dit onderscheid te maken: zo houdt de bebouwing aan de rivieroever duidelijk een eigen identiteit, die afwijkt van het boerderijlint aan de andere zijde van de weg.

Van oudsher zijn woonerven aan de rivieroever als volgt opgebouwd:

- 1. Bebouwing: er is veel ruimte rond of naast de bebouwing, zodat er vanaf de aangrenzende weg doorzichten zijn naar de Oude Rijn en er ruimte is voor bomen; representatieve ("pronk-") voorkant aan de weg en een mooi, groen aanzicht vanaf de rivierzijde; een compact hoofdgebouw (vaak met aanbouw) en maximaal één bijgebouw
- 2. Een groen totaalbeeld: grote bomen zoals wilg, els, es, linde en eik; leilindes en een haag passen aan de voorzijde (wegzijde) van het huis; een boomgaard en/of moestuin naast het huis

De inrichting van het plangebied voldoet aan de genoemde uitgangspunten (zie ook paragraaf 2.5 en 3.4).

### **Conclusie**

Vanuit de aspecten archeologie en cultuurhistorisch is het plan aanvaardbaar en uitvoerbaar.

### **4.9 Verkeer en parkeren**

Het aantal verkeersbewegingen dat door de nieuwe functie wordt gegenereerd is aanzienlijk minder dan de huidige bedrijfsbestemming 'Garage'. Ook zal er niet meer in de berm van de weg Geestdorp geparkeerd worden. Nu wordt ook de berm van de weg als parkeerplaats gebruikt. Het plangebied wordt aan de oostkant ontsloten via een in/uitrit op de openbare weg Geestdorp. Het parkeren bij de woning zal op eigen terrein geschieden binnen het bestemmingsvlak 'wonen'. Voor het parkeren wordt geen beroep gedaan op het gebruik van de openbare weg.

Het aantal benodigde parkeerplaatsen wordt bepaald door de aard en omvang van de activiteit waarin het plan voorziet. Om de parkeerbehoefte te bepalen, is gebruik gemaakt van de kengetallen van de Parkeernota 2014'.

Bij de berekening van de parkeerbehoefte is voor de nieuwe woning uitgegaan van één vrijstaande woning in niet-stedelijk gebied in het buitengebied. Hiervoor wordt een parkeernorm van maximaal 2,4 parkeerplaatsen per woning gehanteerd. In het plangebied is voldoende ruimte aanwezig om de parkeerbehoefte van 3 parkeerplaatsen op eigen terrein op te lossen. Ook voor bezoekers en gasten is er plaats om te parkeren. De in/uitrit leidt naar een garage en naar paarkeergelegenheid voor meer dan 3 auto's. Er valt dan ook geen parkeerprobleem te verwachten.

#### **Conclusie**

Het aspect verkeer en parkeren vormt geen belemmering voor de uitvoerbaarheid van dit bestemmingsplan.

### **4.10 Duurzaamheid**

### *Wettelijk toetsingskader*

Sinds 1 januari 2015 worden in het Bouwbesluit de volgende eisen gesteld met betrekking tot energiezuinigheid en milieu:

- 1. Minimale isolatiewaarden (Rc) voor dichte uitwendige scheidingsconstructies. De eisen per onderdeel van de scheidingsconstructie zijn: 4,5 m2K/W voor de gevel, 6,0 m2K/W voor het dak en 3,5 m2K/W voor de vloer;
- 2. Een gemiddelde u-waarde van maximaal 1,65 W/m2K voor ramen (glas en kozijn) en deuren. Daarnaast geldt een maximale u-waarde van 2,2 W/m2K voor ramen, deuren en kozijnen;
- 3. Een maximale EPC-waarde afhankelijk van het type gebouw. De EPC dient berekend te worden middels de EPG methodiek. Voor woningen is de eis 0,4;
- 4. Een Milieuprestatie Gebouw (MPG). Deze verplichting geldt voor alle woningen, woongebouwen en voor kantoorgebouwen met nevenfuncties groter dan 100 m2.

Om te voldoen aan punt 1 t/m 3 moet er een EPC-berekening worden aangeleverd. Voor de MPG kan gekozen worden voor een SBK-bewijs of voor een berekening uit te voeren met bijvoorbeeld GPR-gebouw.

#### *Provinciaal beleidskader*

Het provinciaal beleid is vastgelegd in de Provinciale Structuurvisie. Bijbehorende kaders zijn vastgelegd in de Provinciale Ruimtelijke Verordening 2013. Hierin is opgenomen dat binnen het stedelijk gebied de toelichting op een ruimtelijk plan een beschrijving bevat van de wijze waarop rekening is gehouden met energiebesparing en het toepassen van duurzame energiebronnen (art. 3.1 lid 3). Onderhavig plan ligt net buiten de rode contouren en is daarom gelegen buiten het stedelijk gebied. Het is hierdoor niet noodzakelijk bovengenoemde beschrijving op te nemen in het bestemmingsplan, dit wordt echter wel geadviseerd.

#### *Gemeentelijk beleid*

De gemeenteraad van Woerden heeft op 30 oktober 2014 de motie 'Duurzaam met een doel' aangenomen waarin de stevige ambitie is verwoord om in 2030 een klimaatneutrale gemeente te zijn.

Om duurzaam bouwen te stimuleren stelt de gemeente een licentie voor GPR-gebouw (zie kader) beschikbaar. Initiatiefnemers kunnen ook gratis gebruik maken van deze tool om de score inzichtelijk te maken.

### *Planspecifiek*

Omdat het ontwerp nog niet definitief is, is nog niet zeker of gebruik wordt gemaakt van GPRgebouw. Deze mogelijkheid wordt wel open gehouden. Verder zal gebruik worden gemaakt van PV-panelen.

Uit de zonnekaart van Woerden blijkt dat de ligging van het dak hier zeer geschikt voor is. Voor de ventilatie wordt natuurlijke ventilatie toegepast. Om energieverlies te verkleinen wordt extra isolatie en verbeterde kierafdichting gezamenlijk toegepast. Verder worden zoveel mogelijk duurzaam geproduceerde of gerecyclede materialen gebruikt.

### **Conclusie**

Er wordt zoveel mogelijk gebruik gemaakt van duurzame middelen. Het plan voldoet aan de ambitie van de gemeente om zoveel mogelijk duurzaam te bouwen.

## **5 Juridische planbeschrijving**

### **5.1 Algemeen**

In dit hoofdstuk wordt aangegeven hoe het beleid en de planuitgangspunten zijn verwoord in de planregels. Zo wordt een toelichting gegeven op het juridische systeem en op alle afzonderlijke bestemmingen.

Dit bestemmingsplan bestaat uit een verbeelding, regels en een toelichting. De verbeelding en de regels vormen tezamen het juridisch bindende gedeelte van het bestemmingsplan. Beide planonderdelen dienen in onderlinge samenhang te worden bezien en toegepast. Op de verbeelding zijn de bestemmingen aangewezen. Aan deze bestemmingen zijn bouwregels en regels betreffende het gebruik gekoppeld.

De toelichting heeft geen rechtskracht, maar vormt niettemin een belangrijk onderdeel van het plan. De toelichting van dit bestemmingsplan geeft een weergave van de aanleiding, onderzoeksresultaten en de beleidsuitgangspunten die aan het wijzigingsplan ten grondslag liggen.

### **5.2 Hoofdopzet**

### *Verbeelding*

De bestemming van het perceel wordt gewijzigd van 'Bedrijf' naar 'Wonen'. De bestemming 'Wonen' wordt opgenomen op het grootste deel van het perceel daar waar de woning en het bijgebouw worden gerealiseerd. Binnen het bestemmingsvlak is de bouw van één woning toegestaan. Het overige deel van het perceel krijgt de bestemming 'Groen'.

### *Planregels*

De hoofdstukken voor de planregels hebben de volgende indeling:

- Hoofdstuk 1 (artikel 1 en 2) bevat inleidende regels. In de inleidende regels worden de in het bestemmingsplan voorkomende begrippen beschreven en wordt de wijze van meten uitgelegd.
- Hoofdstuk 2 (artikel 3, 4, 5, 6 en 7) bevat de bestemmingsregels. In deze regels wordt de bestemming omschreven en worden de bouwregels verwoord.
- Hoofdstuk 3 (artikelen 8, 9, 10 en 11) bevat de anti-dubbeltelregel, de algemene bouwregels, de algemene gebruiksregels en de algemene afwijkingsregels.
- Hoofdstuk 4 (artikel 12 en 13) bevat de overgangs- en slotregels.

## **6. Uitvoerbaarheid**

### **6.1 Economische uitvoerbaarheid**

De gemeente en de eigenaar zullen een exploitatieovereenkomst afsluiten waarin het verhaal van de kosten is geregeld. Hiermee is het kostenverhaal voor de ontwikkeling verzekerd en is het niet noodzakelijk om een exploitatieplan vast te stellen. Er zijn ook geen overige redenen als bedoeld in artikel 6.12 Wro, om een exploitatieplan vast te stellen. Alle eisen en voorwaarden waaraan moet worden voldaan zijn opgenomen in de exploitatieovereenkomst.

### **6.2. Maatschappelijke uitvoerbaarheid**

### *Vooroverleg*

Bij de voorbereiding van een (voor)ontwerpbestemmingsplan dient op grond van artikel 3.1.6 lid 1 Wro sub c overleg te worden gevoerd als bedoeld in artikel 3.1.1. Bro. Op basis van het eerste lid van dit artikel wordt overleg gevoerd met waterschappen en met die diensten van provincie en Rijk die betrokken zijn bij de zorg voor de ruimtelijke ordening of belast zijn met de behartiging van belangen welke in het plan in het geding zijn.

Het plan is naar de volgende vooroverleginstanties verzonden:

- 1. Gedeputeerde Staten van Utrecht;
- 2. Hoogheemraadschap de Stichtse Rijnlanden;

Alle vooroverleginstanties hebben gereageerd en aangegeven geen opmerkingen op het plan te hebben.

#### *Zienswijzen*

Het ontwerpbestemmingsplan heeft conform afdeling 3.4 Awb gedurende 6 weken ter inzage gelegen. Tijdens deze periode zijn zienswijzen ingediend, maar deze zijn door de gemeenteraad op 28 juni2018 ongegrond verklaard.

**Bijlagen bij toelichting**

### **Bijlage 1 Verkennend en nader bodemonderzoek**

### **Bijlage 2 Nader bodemonderzoek**

### **Bijlage 3 Quickscan ecologie**

### **Bijlage 4 Aanvullend ecologisch onderzoek vleermuizen**

### **Bijlage 5 Akoestisch onderzoek**