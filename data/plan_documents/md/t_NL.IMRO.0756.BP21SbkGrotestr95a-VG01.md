# **INHOUDSOPGAVE TOELICHTING**

| 1<br>1<br>2<br>2<br>3<br>3<br>3 |
|---------------------------------|
|                                 |
|                                 |
|                                 |
|                                 |
|                                 |
|                                 |
|                                 |
| 4                               |
| 6                               |
| 7                               |
| 7                               |
| 9                               |
| 14                              |
| 15                              |
| 19                              |
| 19                              |
| 24                              |
| 31                              |
| 31                              |
| 32                              |
| 32                              |
| 32                              |
| 34                              |
| 36                              |
|                                 |

# <span id="page-1-0"></span>**1. INLEIDING**

# <span id="page-1-1"></span>**1.1 Aanleiding en doel**

Initiatiefnemer is voornemens om: in het kader van de Ruimte voor Ruimte regeling een nieuwe woning te realiseren op het perceel aan de Grotestraat 95a Dijkstraat in Sambeek en de bestemming van het perceel Grotestraat 95 te wijzigen van 'Agrarisch' naar 'Maatschappelijk', zodat de nevenactiviteiten die bij het agrarisch bedrijf zijn toegestaan, te weten:

- naschoolse opvang / vakantieopvang basisschoolleerlingen;
- het organiseren van kinder-/familiefeestjes;
- het ontvangen van groepen voor vergaderingen, excursies en bijeenkomsten;
- het bereiden / aanbieden van eenvoudige maaltijden;
- huisverkoop van zelf geteelde producten;
- het aanbieden van agrarisch gelieerd (praktijk)onderwijs en cursussen.

de hoofdactiviteiten worden. Het geldend bestemmingsplan laat deze ontwikkeling niet toe waardoor een wijziging van het bestemmingsplan nodig is.

Het voornemen is door de gemeente Boxmeer beoordeeld in een quick scan. Bij brief van 26 augustus 2018 en 17 december 2018 heeft de gemeente laten weten in principe medewerking te willen verlenen. Daarbij is een aantal voorwaarden aangegeven waaraan voldaan moet worden.

- 1. U over een bouwtitel van de Ontwikkelingsmaatschappij ruimte voor ruimte beschikt of voldoet aan de voorwaarden uit artikel 7, lid 7.8 van de Verordening ruimte Noord-Brabant.
- 2. Er geen belemmeringen ten aanzien van de bodem zijn. Hiervoor laat u een verkennend bodemonderzoek uitvoeren of maakt u gebruik van de vrijstellingsregeling bodemonderzoek.
- 3. Er op de gevel van de beoogde woning aan de ambitiewaarden uit de "Geluidnota gebiedsgericht geluidbeleid gemeente Boxmeer" wordt voldaan. Als hier niet aan voldaan kan worden, kunt u vragen om een hogere grenswaarde voor geluid.
- 4. Er geen beschermde flora en fauna op het perceel van de beoogde woning aanwezig is. Hiervoor laat u een quickscan uitvoeren naar de aanwezige flora en fauna.
- 5. De rvr-woning haaks op de Grotestraat wordt gebouwd. Daarbij ligt de voorgevel van de te beoogde woning ruim voor de voorgevel van de bestaande woning aan Grotestraat 95a.
- 6. Er minimaal twee parkeerplaatsen bij de rvr-woning waarbij er op eigen terrein gekeerd kan worden.
- 7. De bestaande houtwallen en hagen worden behouden.

In deze onderbouwing wordt de benodigde aanvullende informatie verstrekt. Aangezien de gemeente zelf voor het opstellen van het benodigde bestemmingsplan zorgt, spitst deze ruimtelijke onderbouwing zich enkel op de relevante onderdelen die aangeleverd moeten worden hiervoor.

Figuur 1: topografische kaart met locatie

Bestemmingsplan Grotestraat 95a Sambeek NL.IMRO.0756.BP21SbkGrotestr95a-VG01

# <span id="page-2-0"></span>**1.2 Plangebied**

Het plangebied ligt ten zuiden van Sambeek aan de Provincialeweg naar Vortum-Mullem. Ter nadere oriëntatie wordt verwezen naar onderstaande afbeelding. Kadastraal maakt de locatie van de rvr-woning onderdeel uit van het perceel kadastraal bekend gemeente Boxmeer, sectie M, nr. 315. Totaal is het kadastrale perceel 13.693 m2 groot.

Figuur 2: kaart met kadastrale aanduiding

# <span id="page-2-1"></span>**1.3 Geldend bestemmingsplan**

De locatie is gesitueerd binnen het bestemmingsplan 'Veegplan Buitengebied 2018', vastgesteld door de gemeenteraad op 30 april 2020. De gronden van de planlocatie zijn bestemd als 'Agrarisch'.

Verder is er de dubbelbestemming 'Waarde-Archeologie 3' van toepassing. Deze waarde staat voor een gebied met een Deze dubbelbestemming is gericht op de bescherming van mogelijke archeologische waarden in de ondergrond. Dit houdt in dat wanneer er sprake is van verstoringen van de bodem van meer dan 2.500 m2 én dieper dan 50 cm, er een onderzoeksplicht geldt.

Tevens vallen de gronden binnen de gebiedsaanduiding 'overige zone – beperkingen veehouderij', 'overige zone – cultuurhistorisch waardevol gebied' en 'overige zone – verruimd VAB-beleid'. De gebiedsaanduidingen 'overige zone – beperkingen veehouderij' en 'overige zone – verruimd VAB-beleid' zijn bij de realisatie van een rvr-woning niet van toepassing.

De gebiedsaanduiding overige zone – cultuurhistorisch waardevol gebied' is bestemd voor het behoud, herstel of duurzame ontwikkeling van de cultuurhistorische waarden en kenmerken van de onderscheiden gebieden. Dit betekent, dat voor het uitvoeren van werken. geen gebouwen zijnde, een omgevingsvergunning nodig is als de verwachten gevolgen, de cultuurhistorische waarden niet onevenredig worden of kunnen worden aangetast of de mogelijkheden tot herstel van genoemde waarden niet wezenlijk worden of kunnen worden verkleind.

# <span id="page-3-0"></span>**2. PLANBESCHRIJVING**

# <span id="page-3-1"></span>**2.1 Bestaande situatie**

De planlocatie ligt aan de Grotestraat. Dit is de doorgaande weg van Sambeek richting Vortum-Mullem en Vierlingsbeek. Het gedeelte van het perceel waarop de ontwikkeling van de rvr-woning plaatsvindt is tot op heden onbebouwd. De ontsluiting van het plangebied vindt plaats via een bestaande inrit aan de Grotestraat.

Het perceel heeft aan de straatzijde een breedte van ruim 25 meter

Het (voormalig) agrarisch bedrijf dat gewijzigd wordt naar een maatschappelijke bestemming bestaat uit een hoofdgebouw en enkele bijgebouwen. Het hoofdgebouw betreft het woonhuis met daaraan vast schuur en stal in een gezwaaide kop-hals romp opstelling. In de schuur is een woonkamer, keuken, natte ruimte en speelgoed ruimte gerealiseerd ten behoeve van de maatschappelijke activiteiten, alsook de werkplaats. In 2010-2014 zijn een nieuwe schuur en twee kleine loodsjes bijgebouwd. Alle drie zijn ze uitgevoerd met houten potdeksel wanden. In de schuur worden in de wintermaanden de runderen gestald en is er opslag van hooi en stro. Alle dieren worden op stro gehouden. Het resterende gedeelte wordt als opslag gebruikt voor alle buitenspeelgoed, tafels, stoelen en alle andere attributen, nodig voor de nevenactiviteiten. In de zomervakantie wordt deze ruimte zodanig ingericht dat hier door de kinderen kan worden geluncht. In de twee loodsen, beiden landschappelijk goed ingepast, worden de werktuigen gestald. Alle ruimten worden benut en zijn nodig voor alle uit te voeren activiteiten en werkzaamheden.

Figuur 3: Bestaande situatie

# <span id="page-3-2"></span>**2.2 Ontwikkelingen**

De voorgenomen ontwikkeling bestaat uit het realiseren van een Ruimte-voor-ruimte woning (Rvrwoning) in een natuurlijke setting met een goede landschappelijke inpassing en het wijzigen van de bestemming Agrarisch, inclusie bouwvlak, naar Maatschappelijk ten behoeve van:

- buitenschoolse opvang;
- vakantieopvang van basisleerlingen
- vergaderlocatie (op tijden dat er geen buitenschoolse opvang of vakantieopvang van kinderen is)
- cursussen
- huiskamerbijeenkomsten

Bestemmingsplan Grotestraat 95a Sambeek NL.IMRO.0756.BP21SbkGrotestr95a-VG01

- familiedagen en kinderfeestjes
Ten opzichte van de huidige situatie worden er geen gebouwen bijgebouwd of gesloopt. De huidige oppervlakte aan gebouwen blijft derhalve gehandhaafd.

De buitenschoolse opvang is reeds enkele jaren operationeel. Het is een combinatie van activiteiten binnen en buiten en het verzorgen van verschillende dieren. De huidige situatie is omgeven door een groene setting van diverse landschapselementen met inheems groen. De status van deze elementen is goed door het uitvoeren van het juiste onderhoud.

Daarnaast worden er enkele koeien gehouden ten behoeve van begrazing van het kruidenrijk grasland. Rondom het terrein.

Figuur 4: Nieuwe situatie

# <span id="page-4-0"></span>**2.3 Ruimtelijke structuur**

Het plangebied is gelegen ten zuidoosten van de kern Sambeek. Het plangebied maakt onderdeel uit van het perceel kadastraal bekend gemeente Boxmeer, Sectie M, nummer 315. De gronden in eigendom van de initiatiefnemers hebben een oppervlakte van 13.693 m2 .

#### *Gebiedsvisie Bebouwingsconcentraties*

Bij het bestemmingsplan Buitengebied 2008 is een Gebiedsvisie Bebouwingsconcentraties opgesteld waarin een verruimd ontwikkelingskader voor bebouwingsconcentraties in het buitengebied mogelijk werd gemaakt. Het bestemmingsplan Buitengebied wordt momenteel herzien maar deze gebiedsvisie is met betrekking tot de ruimtelijke inventarisatie voor de voorliggende locatie aan Grotestraat nog steeds bruikbaar. Opgemerkt dient te worden dat ten aanzien van het gedeelte van deze bebouwingsconcentratie aan Oude Waranda in de loop der jaren wel een andere mening is toegedaan dan in deze visie is opgenomen. De voorliggende locatie ligt in de bebouwingsconcentratie Sambeekseveld. In de kaart met "Kwaliteitsverbeteringen en streefbeeld" is op de voorgestane locatie een gele ster

(aangewezen met rode pijl). Een gele ster betekent dat transformatie op het kavel mogelijk wordt geacht. Bij substantiële afbraak van vrijkomende bedrijfsgebouwen is in principe ter plaatse op het geldende bouwblok vervangende ruimte-voor-ruimte woningbouw mogelijk, daar waar op de kaart een ster-aanduiding is opgenomen. Van afbraak van vrijkomende bedrijfsgebouwen ter plaatse is geen sprake. Om woningbouw mogelijk te maken kan ook elders vrijkomende bedrijfsgebouwen worden gesloopt. In het onderdeel Verordening ruimte Noord-Brabant wordt hier verder op ingegaan.

In de toelichting bij de kaart is opgenomen dat nieuwe bebouwing uitsluitend in de vorm van woningen passend is. Daarbij dient bij het ontwerp rekening gehouden te worden met het authentieke karakter van het gebied. Moderne architectuur wordt dan ook uitgesloten.

De oorspronkelijke woningen stonden dicht op de straat. De nieuwere woningen zijn ruim van de straat af geschoven. De nieuwe woning zou, wanneer deze qua vormgeving aansluit op de authentieke omgeving, ruim voor de voorgevel van de woning aan Grotestraat 95a geplaatst moeten worden. Het liefst zo dicht mogelijk op de straat, maar dit is vanuit het oogpunt van de geluidbelasting niet wenselijk. Uitgangspunt dient dan wel te zijn dat de nieuwe woning duidelijk versprongen staat ten opzichte van de twee buurwoningen. Voorkomen dient te worden dat er een strakke, rechte rooilijn ontstaat.

Om het karakter van vrijstaande bebouwing op grote percelen te handhaven dient de woning in de diepte gebouwd te worden en niet in de breedte. Er dienen grote afstanden van het hoofdgebouw tot de zijdelingse perceelgrenzen behouden te blijven. Het open gedeelte van het perceel dat begrensd wordt door hagen (met bomen) en houtwallen, heeft een breedte van circa 25,5 m. De breedte van het hoofdgebouw zou maximaal de helft van deze breedte mogen zijn, zodat de helft nog open blijft.

Gelet op de overwegend in deze bebouwingsconcentratie voorkomende bebouwing kan de nieuwe woning uit één bouwlaag met kap, zadeldak of mansardekap, bestaan. Kijkend naar de schets zal de beoogde woning een kwart slag gedraaid moeten worden. De beoogde diepte van de woning zal dan de breedte van de woning worden en past dan binnen de maximaal toegestane breedte van het hoofdgebouw, met voldoende onbebouwde ruimte tot de zijdelingse perceelsgrenzen.

Vanuit het oogpunt van klimaatadaptatie en duurzaamheid lijkt draaiing ook een betere keuze te zijn. Uitgaande van een woning met een kap komt dit namelijk waarschijnlijk ook beter uit voor de bezonning van de woning en het rendement van eventuele zonnepanelen.

Aansluitend op de wens om klimaatbestendig en duurzaam te bouwen zouden de carport en het schuurtje ook beter in het verlengde van het eerste deel van de inrit kunnen liggen omdat dit een lager materiaalgebruik voor de aanleg van de oprit heeft, minder verharding oplevert en daarmee iets minder opwarming veroorzaakt.

Door de draaiing zal de woning ook een grotere relatie met de zijtuin kunnen hebben, wat bij een beperkte tuin aan de achterzijde vaak wel beter wordt gewaardeerd omdat er meer privacy te maken is dan met alleen een voortuin.

Behoud van de houtwallen en de hagen is een onderdeel van de landschappelijke inpassing.

# <span id="page-6-0"></span>**2.4 Functies**

In de directe omgeving van het plangebied is sprake van een afwisseling van woonfuncties en bedrijfsmatige functies. De bedrijfsmatige functies betreffen zowel agrarische bedrijven, als andere typen bedrijven, zoals een bureau in projectmanagement. Het is een functioneel gemengd gebied.

# <span id="page-7-0"></span>**3. BELEIDSKADER**

# <span id="page-7-1"></span>**3.1 Rijk**

# **3.1.1 Structuurvisie Infrastructuur en Ruimte (SVIR)**

De Structuurvisie Infrastructuur en Ruimte (SVIR) is begin 2012 in werking getreden en geeft weer de volgende ambities voor Nederland die inspelen op de (inter)nationale ontwikkelingen die de ruimtelijke en mobiliteitsopgaven bepalen richting 2040.

- Nederland behoort in 2040 tot de top 10 concurrerende landen van de wereld door een goede ruimtelijk-economische structuur voor een excellent vestigingsklimaat voor bedrijven en kenniswerkers. Dit betekent o.a. een optimale internationale bereikbaarheid van stedelijke regio's in 2040 en uitstekende logistieke verbindingen van de mainports Rotterdam en Schiphol, brainport Zuidoost Nederland en de greenports met Europa en de rest van de wereld.
- De gebruikers van de wegen, spoorwegen en vaarwegen beschikken in 2040 over optimale ketenmobiliteit door een goede verbinding van de verschillende mobiliteitsnetwerken via multimodale knooppunten (voor personen en goederen) en door een goede afstemming van infrastructuur en ruimtelijke ontwikkeling.
- De woon- en werklocaties in steden en dorpen sluiten in 2040 aan op de (kwalitatieve) vraag en locaties voor transformatie en herstructurering worden zoveel mogelijk benut.
- Nederland biedt in 2040 zijn inwoners een veilige en gezonde leefomgeving met een goede milieukwaliteit, zowel in stedelijk als landelijk gebied. Daarnaast is Nederland in 2040 blijvend beschermd tegen overstromingen en heeft Nederland de bestaande (inter)nationale unieke cultuurhistorische waarden en een natuurnetwerk dat de flora- en faunasoorten in stand houdt.
- Nederland kent in 2040 een robuust internationaal energienetwerk en de energietransitie is substantieel ver gevorderd.

Het Rijk formuleert drie hoofddoelen om Nederland concurrerend, bereikbaar, leefbaar en veilig te houden voor de middellange termijn (2028):

- Het vergroten van de concurrentiekracht van Nederland door het versterken van de ruimtelijkeconomische structuur.
- Het verbeteren, in stand houden en ruimtelijk zekerstellen van de bereikbaarheid waarbij de gebruiker voorop staat.
- Het waarborgen van een leefbare en veilige omgeving waarin unieke natuurlijke en cultuurhistorische waarden behouden zijn.

# **3.1.2 Besluit algemene regels ruimtelijke ordening (Barro)**

Het op 30 december 2011 in werking getreden Besluit algemene regels ruimtelijk ordening (Barro) beschrijft een aantal projecten en stel per project regels waaraan bestemmingsplannen moeten voldoen. Het gaat onder meer de volgende nationale belangen:

- 1. Project Mainportontwikkeling Rotterdam;
- 2. Rijksvaarwegen;
- 3. Defensie;
- 4. Natuurnetwerk Nederland;
- 5. Erfgoederen van uitzonderlijke universele waarde;
- 6. Hoofdwegen en landelijke spoorwegen;
- 7. Elektriciteitsvoorziening;
- 8. Buisleidingen van nationaal belang voor vervoer van gevaarlijke stoffen;
- 9. Primaire waterkeringen buiten het kustfundament;
- 10. Kustfundament;
- 11. Grote rivieren;
- 12. Waddenzee en waddengebied;
- 13. IJsselmeergebied (uitbreidingsruimte);
- 14. Ruimtereservering parallelle Kaagbaan.

Sinds 1 oktober 2012 gelden er via het Barro landelijke regels voor het bestemmen van primaire waterkeringen en de bijbehorende beschermingszones.

# **3.1.3 Nationaal Waterplan**

Het 2e Nationaal Waterplan beschrijft de hoofdlijnen, principes en richting van het nationale waterbeleid in de periode 2016-2021, met een vooruitblik richting 2050. Onderdeel zijn de Deltabeslissingen (waterveiligheid, zoetwatervoorziening en ruimtelijke adaptatie), de Beleidsnota Noordzee met ruimtelijk plan, de verankering van waterafspraken uit het Energieakkoord, de Natuurvisie, de Internationale Waterambitie en de plannen en maatregelenprogramma's waarmee we voldoen aan de Europese eisen voor waterkwaliteit, overstromingsrisico's en het mariene milieu. Het Nationaal Waterplan vormt het kader voor de regionale waterplannen en de beheerplannen. Er is geen formele hiërarchie tussen deze plannen, maar op grond van de algemene beginselen van behoorlijk bestuur (zoals het zorgvuldigheidsbeginsel en het motiveringsbeginsel) kan bij het vaststellen van een regionaal waterplan of een beheerplan niet zo maar worden afgeweken van het Nationaal Waterplan. In het Nationaal Waterplan 2016-2021 zijn verwerkt:

- hoofdlijnen van het nationaal waterbeleid;
- gewenste ontwikkelingen, de werking en de bescherming van de watersystemen in Nederland;
- benodigde maatregelen en ontwikkelingen;
- beheerplannen voor de stroomgebieden;
- beheerplannen voor de gebieden met overstromingsrisico;
- mariene Strategie;
- beleidsnota Noordzee;
- functies van de Rijkswateren.

In het nieuwe Nationaal Waterplan staan vijf ambities centraal. Nederland moet de veiligste delta in de wereld blijven. Deze ambitie wordt vooral ingevuld door onze veiligheidsnormen tegen overstromingen te vernieuwen. Het kabinet kiest voor een grotere inzet op verbetering van de waterkwaliteit (meststoffen, bestrijdingsmiddelen, medicijnresten, microplastics), zodat de Nederlandse wateren schoon en gezond zijn en er genoeg zoet water is. Verder wil het kabinet dat Nederland klimaatbestendig en waterrobuust wordt ingericht, dat Nederland een gidsland is en blijft voor watermanagement en -innovaties. Dat is gunstig voor onze economie en ons verdienvermogen. Tot slot wil het kabinet stimuleren dat Nederlanders waterbewust leven.

## **3.1.4 Waterbesluit**

Het Waterbesluit vormt samen met de Waterregeling een uitwerking van bepalingen van de Waterwet. De Waterwet maakt het mogelijk of schrijft voor dat bepaalde onderwerpen worden uitgewerkt in een algemene maatregel van bestuur (bijvoorbeeld het Waterbesluit), een ministeriële regeling (bijvoorbeeld de Waterregeling) of in regelgeving van decentrale overheden. Dit waarborgt de samenhang tussen verschillende aspecten van het waterbeheer en bevordert ook de overzichtelijkheid van de waterbeheerregelgeving.

Bij het opstellen van het Waterbesluit is prioriteit gegeven aan die gevallen waarin de wet nadere regeling voorschrijft. Daarnaast is voor de gevallen waarin nadere regeling kan plaatsvinden het uitgangspunt gekozen om het accent vooral te leggen op 'codificeren', in plaats van 'modificeren' van bestaande regelgeving. Hierbij is het uitgangspunt uiteraard dat gestreefd wordt naar zo min mogelijk regels met een zo laag mogelijke regeldruk. Belangrijke onderwerpen in het Waterbesluit zijn:

- de landelijke rangorde bij watertekorten, de zogenaamde verdringingsreeks: verdringingsreeks bij watertekorten;
- de toedeling van oppervlaktewaterlichamen en waterkeringen in beheer bij het Rijk: rijkswateren en regionale wateren;
- de procedurele en inhoudelijke aspecten van het nationale waterplan en het beheerplan voor de rijkswateren: beheerplannen;
- enkele inhoudelijke aspecten van de plannen in verband met implementatie van de kaderrichtlijn water en de richtlijn overstromingsrisico's;
- de vergunningplicht en algemene regels voor het gebruik van rijkswaterstaatswerken: gebruik maken van een waterstaatswerk;
- de wijze waarop de aanvraag om een watervergunning wordt gedaan: een watervergunning aanvragen.

Conclusie Het planvoornemen is niet in strijd met de hiervoor geformuleerde nationale belangen.

# **3.1.5 Het Nationaal Milieubeleidsplan 4 (NMP4)**

In 2001 verscheen de kabinetsnota 'Een wereld en een wil: werken aan duurzaamheid', beter bekend als het vierde Nationaal Milieubeleidsplan (NMP4). In dit beleidsplan wordt voor zeven grote milieuproblemen beschreven dat over dertig jaar forse moeilijkheden worden verwacht wanneer nationaal en internationaal ingrijpen uitblijft:

- verlies aan biodiversiteit
- klimaatverandering
- overexploitatie van natuurlijke hulpbronnen
- bedreigingen van de gezondheid
- bedreigingen van de externe veiligheid
- aantasting van de leefomgeving
- mogelijk onbeheersbare risico's.

In NMP4 licht het kabinet het te voeren milieubeleid toe. Het NMP4 wil een einde maken aan het afwentelen van milieulasten op de generaties na ons en op mensen in arme landen. Want met de huidige manier van produceren en consumeren schuiven we nog steeds onze milieulasten door naar anderen. Volgens het NMP moet het lukken binnen 30 jaar te zijn overgestapt naar een duurzaam functionerende samenleving.

## **3.1.6 Ladder duurzame verstedelijking**

Op 1 oktober 2012 is het Besluit ruimtelijke ordening (Bro) gewijzigd en is 'de ladder voor duurzame verstedelijking' daaraan toegevoegd. De ladder is een instrument voor efficiënt ruimtegebruik, met een motiveringseis voor het bevoegd gezag als nieuwe stedelijke ontwikkelingen planologisch mogelijk wordt gemaakt. Het doel van de Ladder is zorgvuldig en duurzaam ruimtegebruik, met oog voor de toekomstige ruimtebehoefte en ontwikkelingen in de omgeving.

Per 1 juli 2017 is de ladder voor verstedelijking aangepast. Als een ruimtelijk plan een nieuwe stedelijke ontwikkeling mogelijk maakt, moet in de eerste plaats worden onderbouwd dat de voorgenomen ontwikkeling voorziet in een behoefte. Voor zover de stedelijke ontwikkeling buiten het bestaand stedelijk gebied mogelijk wordt gemaakt, wordt vervolgens gemotiveerd waarom niet binnen het bestaand stedelijk gebied in de behoefte kan worden voorzien.

## *Verantwoording*

De ladder voor duurzame verstedelijking is ingevoerd ter voorkoming van planologisch ongewenste versnippering en leegstand. Dit initiatief ziet niet op een nieuwe stedelijke ontwikkeling. Op basis van gangbare jurisprudentie wordt de toevoeging van één woning niet als een stedelijke ontwikkeling aangemerkt. Een toets aan de ladder voor duurzame verstedelijking is daarom niet aan de orde.

# <span id="page-9-0"></span>**3.2 Provincie**

## **3.2.1 Omgevingsvisie Noord-Brabant**

Door de komst van de Omgevingswet moeten gemeenten, provincies en rijk ieder een eigen Omgevingsvisie vaststellen. Veel verschillende regels en visies bepalen nu de kwaliteit van de Brabantse fysieke leefomgeving. Deze regels en visies zijn vastgelegd in verschillende plannen. Dat maakt het lastig om een goede afweging te maken over wat goed is voor die fysieke leefomgeving. Eén visie die al die losse regels en visies vervangt, maakt de afweging gemakkelijker, en geeft meer duidelijkheid over mogelijkheden en voor maatwerk.

De Provincie Noord-Brabant heeft in december 2018 de Brabantse Omgevingsvisie vastgesteld met als doel antwoord te geven op de vraag hoe de Brabantse leefomgeving er in 2050 uit zou moeten zien. En waar de provincie in 2030 tenminste moet staan om die lange termijndoelen van 2050 te halen. De visie benoemt daarbij een vijftal hoofdopgaven:

- De basis op orde: veiligheid, gezondheid en omgevingskwaliteit zijn van essentieel belang om goed te kunnen wonen, werken en leven in Brabant.
- Brabantse energietransitie: om Brabant op termijn energieneutraal te maken moeten we minder energie gebruiken en meer duurzame energie op gaan wekken.
- Klimaatproof Brabant: als gevolg van klimaatverandering krijgen we meer extremen in temperatuur en neerslag. Dit heeft gevolgen voor hoe we onze leefomgeving vormgeven.
- Slimme netwerkstad: de manier waarop we ons verplaatsen verandert en Brabanders stellen andere eisen aan steden. Dit heeft gevolgen voor hoe het netwerk van steden en dorpen functioneert en verder vorm krijgt.
- Concurrerende, duurzame economie: we willen top kennis- en innovatieregio blijven, waarbij we de omslag naar een verregaande circulaire economie maken en digitalisering steeds belangrijker wordt.

De Omgevingsvisie krijgt een doorvertaling in een Omgevingsverordening en omgevingsprogramma's. Tot die zijn vastgesteld blijven bestaande beleidsplannen voor natuur, ruimtelijke ordening, verkeer en vervoer en milieu en water van kracht.

## **3.2.2 Interim omgevingsverordening Noord-Brabant**

Naast één Omgevingsvisie moet de provincie ook één Omgevingsverordening vaststellen voor haar grondgebied. In de Omgevingsvisie staat beschreven wat de provincie wil bereiken en wat ze wil doen om dat te bereiken. Soms vraagt dat om een nadere uitwerking van beleid en maatregelen in een (beleids)programma, soms zijn er regels nodig om de ambities te realiseren. Als er regels nodig zijn dan worden die opgenomen in de Omgevingsverordening.

Een verordening is een wet die regels bevat waaraan anderen zich moeten houden. Daarom wordt de verordening vastgesteld door Provinciale Staten. Net zoals de Omgevingswet een groot aantal wetten vervangt, zo vervangt de Brabantse omgevingsverordening een aantal provinciale verordeningen (zoals de provinciale Milieuverordening, de Verordening natuurbescherming en de Verordening ruimte). De omgevingsverordening bevat straks alle provinciale regels op het gebied van de fysieke leefomgeving. Dat betekent dat er regels in komen die vrijwel alle beleidsvelden van de provincie raken.

Behalve regels bevat de omgevingsverordening ook omgevingswaarden. Dat zijn normen die voor de kwaliteit van de fysieke omgeving gelden.

De Brabantse Omgevingsvisie, programma's en Omgevingsverordening horen bij elkaar. De verordening helpt bij het realiseren van de opgaven en doelen die in de visie en programma's zijn opgenomen. Daarom stelt de provincie eerst de omgevingsvisie op. Daarna volgen een uitwerking van beleid en maatregelen in de programma's en de Omgevingsverordening. Voor de inwerkingtreding van de Omgevingswet wordt de definitieve Brabantse Omgevingsverordening vastgesteld. Daarin worden zowel aanpassingen vanwege de Omgevingswet meegenomen, als ook beleidswijzigingen gebaseerd op programma's. Uitgaande van de huidige planning van de Omgevingswet wordt de definitieve Omgevingsverordening in november 2020 vastgesteld.

Vooruitlopend hierop is er een Interim Omgevingsverordening vastgesteld (25 oktober 2019, later op onderdelen nog gewijzigd). Deze Interim Omgevingsverordening is grotendeels een beleid neutrale omzetting van (onder meer) de Verordening ruimte Noord-Brabant en de overige provinciale verordeningen.

De Omgevingsverordening kent een aantal rechtstreeks werkende regels (zoals ten aanzien van de bescherming van grondwater, bodem, natuur, milieu, water). En er zijn instructieregels voor gemeenten, waaraan zij zich moeten houden bij het opstellen van nieuwe plannen of het toestaan van nieuwe ruimtelijke ontwikkelingen. Bij deze instructieregels geldt een aantal basisprincipes die gehanteerd worden:

- Zorgplicht voor een goede omgevingskwaliteit;
- Zorgvuldig ruimtegebruik;
- Toepassing van de lagenbenadering;
- Meerwaardecreatie;
- Kwaliteitsverbetering landschap.

Bij de beoordeling van ruimtelijke ontwikkelingen dient uitgegaan te worden van deze basisprincipes. De regels zijn vastgelegd in de Interim Omgevingsverordening Noord-Brabant. Hierna wordt aangegeven welke onderdelen van de provinciale verordening van belang zijn voor dit ruimtelijke plan. Aan de doorwerking daarvan wordt verderop aandacht besteed.

#### **Omgevingskwaliteit**

De zorgplicht voor ruimtelijke kwaliteit en een goede omgevingskwaliteit met een veilige en gezonde leefomgeving, is uitgewerkt in hoofdstuk 3 van de Interim Omgevingsverordening. Een ruimtelijke ontwikkeling moet bijdragen aan de omgevingskwaliteit van het daarbij betrokken gebied en de naaste omgeving. Het gaat daarbij in elk geval om een zorgvuldig ruimtegebruik, toepassing van de lagenbenadering en meerwaardecreatie. Dit houdt ook in dat elke nieuwe ruimtelijke ontwikkeling in het Landelijk Gebied gepaard gaat met een fysieke verbetering van de landschappelijke kwaliteit van het gebied of de omgeving. Deze bijdrage moet financieel, juridisch en feitelijk zijn geborgd. Indien een kwaliteitsverbetering niet is verzekerd, wordt het ruimtelijke plan pas vastgesteld als een passende financiële bijdrage in een landschapsfonds is verzekerd.

#### *Verantwoording*

In dit geval ziet het plan op de ontwikkeling van een ruimte voor ruimte woning. Aangezien ruimte voor ruimte ontwikkelingen al bij hebben gedragen aan de ruimtelijke kwaliteitsverbetering (door sloop van stallen en verbetering milieukwaliteit) zijn de bepalingen inzake kwaliteitsverbetering hierop niet van toepassing. Dit onderdeel komt uitvoeriger aan de orde in paragraaf 3.5.3 van deze ruimtelijke onderbouwing.

## **Structuren in de provinciale verordening**

Het plangebied ligt binnen het Gemengd Landelijk Gebied.

#### *Structuur: Gemengd landelijk gebied*

Het ruimtelijke plan dat ligt in gemengd landelijk gebied onderscheidt voor een goede ruimtelijke ordening gebieden waar een gemengde plattelandseconomie of een in hoofdzaak agrarische economie wordt nagestreefd. Toegelicht moet worden dat het ruimtelijke plan past binnen het te voeren ruimtelijk beleid voor dat gebied en bijdraagt aan de ruimtelijke kwaliteit.

Onderhavig plangebied maakt onderdeel uit van het Gemengd Landelijk Gebied. Binnen dit gebied zet de provincie in op het mengen van functies voor een sterke plattelandseconomie. Daarbij is vooral de ontwikkeling van landbouw van belang, naast andere vormen van bedrijvigheid, natuur, landschap, recreatie en wonen. Daarbij moet rekening worden gehouden met omliggende functies en hun ontwikkelingsmogelijkheden.

Figuur 6: Interim Omgevingsverordening, basiskaart landelijk gebied [Provincie Noord-Brabant]

Dit plan ziet op de ontwikkeling van een ruimte voor ruimte woning. Artikel 3.80 van de verordening bepaalt dat in afwijking van het verbod op nieuwvestiging voorzien kan worden in de bouw van een ruimte voor ruimte woning. Hiervoor zijn in artikel 3.80 van de verordening de voorwaarden opgenomen. Deze voorwaarden betreffen:

- a. er sprake is van een aanzienlijke milieu- en ruimtelijke kwaliteitswinst;
- b. de ruimte-voor-ruimtekavel op een planologisch aanvaardbare locatie in een bebouwingsconcentratie ligt;
- c. een goede landschappelijke inpassing van de te bouwen woning is verzekerd;
- d. er geen sprake is van (een aanzet voor) een stedelijke ontwikkeling.

Aan de voorwaarde van de milieu- en ruimtelijke kwaliteitswinst is voldaan middels aanlevering van 'Leveringsdocument 1 bouwtitel, Grotestraat ong. (naast 95a), Sambeek', d.d. 20 november 2020 van Reland locatieontwikkeling (bijlage 1)

Het plangebied is gelegen in het 'Gemengd landelijk gebied'. Oprichting van een woning is mogelijk in een bebouwingsconcentratie. Hieronder wordt verstaan een kernrandzone, bebouwingslint of een bebouwingscluster. In deze kan gesproken worden van een bebouwingslint (een min of meer aaneengesloten lijnvormige reeks van bebouwing langs een weg buiten bestaand stedelijk gebied).

Voor het wijzigen van het agrarisch bedrijf naar een maatschappelijke bestemming biedt de IOV de mogelijkheid te voorzien in de vestiging van een maatschappelijke voorziening.

#### *Conclusie:*

De Verordening ruimte Noord-Brabant biedt mogelijkheden voor de bouw van één woning op genoemde locatie en voor omschakeling van de locatie Grotestraat 96a van agrarisch naar maatschappelijk.

#### **Aanduidingen**

In de provinciale verordening is een aantal aanduidingen opgenomen. Aanduidingen liggen altijd over één of meerdere structuren heen en kunnen ook overlappen. De regels ter plaatse van een aanduiding gelden in aanvulling op de regels van de structuren of in afwijking daarvan.

Figuur 7: Plankaart Interim Omgevingsverordening, erfgoed [Provincie Noord-Brabant]

#### Cultuurhistorisch vlak en Aardkundig waardevol gebied

Het plangebied is aangeduid als onderdeel van een Cultuurhistorisch vlak en als Aardkundig waardevol. Op grond van artikel 3.28 en 3.29 van de verordening is het beleid in deze gebieden mede gericht op het behoud, herstel of duurzame ontwikkeling van de cultuurhistorische en aardkundige waarden van de omgeving. In het bestemmingsplan Buitengebied van Boxmeer zijn regels opgenomen ter bescherming van deze waarden.

Ten aanzien van de ontwikkeling van dit gebied moet ingezet worden op behoud en herstel van de compacte dorpen versus de open akkers. De toevoeging van één woning in een open gat in een bebouwingslint heeft geen invloed op de cultuurhistorische of aardkundige waarde of betekenis van het gebied.

#### **Conclusie provinciaal beleid**

De beoogde ontwikkeling past binnen de provinciale beleidsuitgangspunten en regels. Functioneel past de functieverandering binnen de doelstellingen voor een gemengde plattelandseconomie. Vanwege de ligging in een cultuurhistorisch waardevol vlak waarbij openheid de te beschermen waarde is, dient bebouwing en landschappelijke inpassing de openheid niet in te perken. In de planuitwerking dient dit tot uitdrukking te komen.

# <span id="page-14-0"></span>**3.3 Regio**

# **3.3.1 Waterbeheerplan 2016-2021 Waterschap Aa en Maas**

Het beleid van het waterschap Aa en Maas is vastgesteld in het Waterbeheersplan 2016 - 2021. Dit plan kent de volgende hoofddoelstelling: 'Het ontwikkelen, beheren en in stand houden van gezonde en veerkrachtige watersystemen, die ruimte bieden aan een duurzaam gebruik voor mens, dier en plant en waarbij de veiligheid is gewaarborgd.' Voor een duurzaam waterbeheer hanteert het waterschap een vijftal doelstellingen:

- zorg voor een duurzame watervoorziening
- zorg voor een veilig en bewoonbaar gebied (minimaliseren van wateroverlast)
- zorg voor gezond, natuurlijk en schoon water
- vergroten van de ecologische en landschappelijke betekenis van water (belevingswaarde)
- optimaliseren van de inspanningen voor de waterbeheerder.

# **3.3.2 Keur 2015**

De Keur is een aanvulling op regels uit de Waterwet en is van toepassing op de rivieren, beken, sloten, grondwater en waterkeringen die in beheer zijn bij het waterschap. Maar ook op alle sloten en watergangen die eigendom zijn van anderen (o.a. agrariërs, tuinders). De voorschriften in de Waterwet en de Keur geven aan wat wel en niet mag en welke plichten er zijn. Denk aan activiteiten zoals het lozen in oppervlaktewater, het onttrekken van grondwater, het dempen van een sloot, of het plaatsen van een duiker of brug. Medewerkers van het waterschap controleren de naleving van de Keur en overtredingen worden bestraft.

## **3.3.3 Regionaal Convenant duurzaam (ver)bouwen Noordoost-Brabant**

Het regionaal convenant Duurzaam Bouwen is tot stand gekomen in samenwerking met vijf woningbouwcorporaties (waaronder Mooiland, Brabant wonen en Wonen Vierlingsbeek), 11 gemeenten (waaronder Boxmeer) en de lokale vertegenwoordiging van BouwendNederland (vereniging van bouw- en infrabedrijven) en Uneto-VNI (installatiebedrijven).

Met het afsluiten van dit convenant willen de partijen realiseren dat alle nieuwbouw en renovaties in de woningbouw duurzaam worden uitgevoerd. Duurzaam bouwen richt zich met name op het toepassen van verantwoorde materialen, zuinig omgaan met energie en water en het creëren van een gezond binnenklimaat. Duurzaam bouwen levert niet alleen meer comfort op, het zorgt ook voor lagere woonlasten. Bovendien gaat de kwaliteit van de woning omhoog. Algemene ambities van het convenant zijn:

energiezuinig (ver)bouwen en het terugdringen van energie- en woonlasten;

- het verbeteren van de levensloopbestendigheid van en in gebouwen;
- het bewustmaken van de eindgebruiker van de meerwaarde van duurzame gebouwen en de mogelijkheden voor het terugdringen van energielasten.

De duurzaamheid van een woning kan uitgedrukt worden in GPR prestatieniveaus. GPR is een meetinstrument bestaand uit vijf modules (energie, milieu, gezondheid, gebruikskwaliteit en toekomstwaarde). Per module kan een score tussen 0 en 10 worden gehaald. Hoe duurzamer de woning des te hoger de GPR-score.

Alle nieuwe woningen die door de aan het convenant deelnemende partijen gerealiseerd worden, moeten over de vijf thema's een gemiddelde GPR-score van tenminste 7 halen.

# **3.3.4 Beleidsvisie externe veiligheid gemeenten Land van Cuijk**

Samen met de gemeenten in het Land van Cuijk is een tweede regionale beleidsvisie externe veiligheid opgesteld. De beleidsvisie richt zich op het beheersen van externe veiligheidsrisico's in de vijf gemeenten. In de visie van de gemeenten in het Land van Cuijk moeten groepsrisicovraagstukken integraal, dat wil zeggen in onderlinge afstemming tussen alle betrokken beleidsvelden, worden beoordeeld. Pas wanneer de verantwoording met de volwaardige inbreng van alle beleidsvelden heeft plaatsgevonden, kan sprake zijn van integrale besluitvorming. Voorwaarde om dit te bereiken is dat alle aspecten vroeg in het planvormingsproces worden meegenomen. In deze beleidsvisie zijn de risicosituaties geprioriteerd aan de hand van criteria die voor de ruimtelijke ordening, milieubeheer en rampenbestrijding belangrijk zijn. Deze prioritering kan bij de beoordeling van lokale initiatieven en ontwikkelingen richting geven aan de interne advisering bij de gemeenten.

# <span id="page-15-0"></span>**3.4 Gemeente**

## **3.4.1 Structuurvisie Boxmeer**

De gemeente Boxmeer beschikt over een ruimtelijke structuurvisie voor de periode tot 2030 (vastgesteld 12 december 2013). In de structuurvisie geeft de gemeente haar ruimtelijke ontwikkelingsvisie voor de lange termijn. Onderlegger voor de structuurvisie vormt de abiotische en landschappelijke structuur. Landschappelijk ligt het plangebied op oude bouwland.

Figuur 8: Structuurvisie Boxmeer, landschapsstructuur (gemeente Boxmeer)

Uitgangspunt voor het landelijk gebied is dat uitbreiding van bestaande bebouwing uitgevoerd dient te worden conform bestaande regelgeving en dat het agrarisch functioneren het leidend uitgangspunt is. De oprichting van een ruimte voor ruimte woning is passend binnen het hiervoor bestaande beleid. Omliggende agrarische bedrijven worden als gevolg van dit plan niet in hun functioneren belemmerd.

# **Regeling kwaliteitsverbetering van het landschap gemeente Boxmeer**

Op grond van de Interim Omgevingsverordening Noord-Brabant kunnen ontwikkelingen in het buitengebied alleen plaatsvinden indien deze gepaard gaan met een aantoonbare en uitvoerbare verbetering van de kwaliteiten van het buitengebied.

Om invulling te geven aan de verordening is op 19 maart 2013 de "Regeling Kwaliteitsverbetering van het landschap gemeente Boxmeer" vastgesteld (in 2019 voor het laatst geactualiseerd). Deze regeling gaat ervan uit dat een initiatief moet bijdragen aan het versterken van de ruimtelijke kwaliteit van het buitengebied. In dit geval is sprake van een ruimte voor ruimte ontwikkeling. De realisatie van een ruimte voor ruimte woning is opgenomen in categorie 1. Hiervoor is geen inpassing of tegenprestatie noodzakelijk.

Het omschakelen van het agrarisch bouwvlak naar een Maatschappelijke bestemming is aan te merken als categorie 3 waarvoor een berekende kwaliteitsverbetering van het landschap noodzakelijk is. In overleg met de provincie is echter geconstateerd, dat initiatiefnemer al veel initiatieven in het kader van de landschapsverbetering heeft uitgevoerd (bijlage 2). Deze fysieke maatregelen hebben een dusdanige positieve impact op de omgevingskwaliteiten dat een bijdrage niet noodzakelijk is, mits voldaan wordt aan de volgende voorwaarden:

- Borging van de duurzame instandhouding van de landschapselementen in het plangebied die nog niet onder een beschermingsregime vallen met een voorwaardelijke bepaling (door deze te koppelen met een inrichtingsplan in de bijlage van de planregels);
- Verklein het bouwvlak;
- Sloop de overtollige bebouwing (indien aanwezig).

Figuur 9: Landschappelijke inpassing

Het plangebied (en een deel ten westen van het plangebied) is sinds 2005 gerangschikt onder de Natuurschoonwet 1928. De daaruit voortvloeiende eisen met betrekking tot alle houtopstanden maken dat de landschapselementen geborgd zijn.

# **3.4.2 Gemeentelijk beleid hogere geluidsgrenswaarden**

De nieuwe Wet Geluidhinder die per 1 januari 2007 van kracht is geworden, verplicht de gemeenten lokaal geluidbeleid ten aanzien van de Hogere Waarde procedure op te stellen. De (geluid) wetgeving geeft handvatten voor het ontwikkelen, opstellen en uitvoeren van lokaal geluidbeleid.

Het geluidbeleid van de Gemeente Boxmeer is vastgelegd in de op 16 april 2013 vastgestelde Geluidnota. Aan de nota is beleid voor industrielawaai toegevoegd. Hiermee wil de Gemeente Boxmeer het toelaten van geluidsproducerende bedrijvigheid reguleren.

De gemeente wil voor haar grondgebied, en zeker bij nieuwe ontwikkelingen, een zo optimaal mogelijke kwaliteit realiseren. Dit wordt mede gerealiseerd door gebiedsgericht milieubeleid. In de Gemeente Boxmeer zijn hiervoor zes gebiedstypen gedefinieerd. De ligging van deze gebiedstypen is weergegeven op een gebiedstypenkaart.

Figuur 10: Gebiedstypenkaart

| Gebiedstype | Ambitie<br>geluidkwaliteit | Basis<br>geluidkwaliteit | GES-score<br>geluid | Kwalificatie<br>milieugezondheid<br>van geluid |
|-------------|----------------------------|--------------------------|---------------------|------------------------------------------------|
| এ           | Redelijk rustig            | Zeer onrustig            | 2 - 5               | Redelijk - zeer<br>matig                       |
| B           | Rustia                     | Onrustig                 | 1 - 4               | Goed – matiq                                   |
| ്           | Zeer rustig                | Redelijk rustig          | 0 - 2               | Zeer goed - redelijk                           |
| D           | Onrustig                   | Zeer onrustig            | 4 - 5               | Matiq – zeer matiq                             |
| E           | Rustig                     | Redelijk rustig          | 1 - 2               | Goed - redelijk                                |
|             | Zeer rustig                | Rustig                   | 0 - 1               | Zeer goed - goed                               |

Per gebiedstype wordt er door de gemeente een ambitieniveau en een basisniveau voor de geluidkwaliteit en milieugezondheidskwaliteit (GES-scores ) gehanteerd. De niveaus worden passend gevonden bij de functie van het gebied en zijn leidend bij het toelaten van nieuwe ontwikkelingen. De gebiedsgerichte ambitie- en basisniveaus bewegen zich binnen de kaders van de vigerende wet- en regelgeving.

Voor wegverkeerslawaai worden voor bepaalde gebiedstypen de wettelijke mogelijkheden volledig benut, voor andere gebiedstypen wordt hier terughoudender mee omgegaan. Op onderdelen is vanuit oogpunt van realisme een versoepeling, vereenvoudiging, accentverschuiving of verduidelijking doorgevoerd.

Bestemmingsplan Grotestraat 95a Sambeek NL.IMRO.0756.BP21SbkGrotestr95a-VG01 Het beleid is vertaald naar te maken afwegingen voor een praktische toepassing in twee uitwerkingsnota's een voor wegverkeerslawaai en een voor industrielawaai. De uitwerkingsnota's bevatten de vertaling van de ambities naar te maken afwegingen en te stellen voorwaarden bij het maken van ruimtelijke plannen en nemen van besluiten. De landelijke

geluidwet- en regelgeving voor vooral RO/verkeer is zeer complex. Invulling van de gemeentelijke beleidsvrijheid kan dat niet veranderen. Daarom zijn de afwegingen en voorwaarden die in de wetgeving staan samengevat in een stroomschema. Dit vergemakkelijkt het toepassen van het beleid in de dagelijkse uitvoeringspraktijk. Door het stroomschema te doorlopen, wordt gestructureerd de afwegingen van het beleid gevolgd. In paragraaf 4.1.7 wordt nader ingegaan op het aspect geluid.

# **3.4.3 Gemeentelijk waterplan**

Het gemeentelijk waterplan beschrijft de visie op water in samenhang voor het gehele watersysteem en de waterketen. Op 6 augustus 2013 heeft het college van B & W het waterplanprojectenboek 2014-2016 vastgesteld. Dit uitvoeringsprogramma is in zeer nauwe samenwerking met het waterschap Aa en Maas opgesteld. Samen met het waterschap streeft de gemeente Boxmeer ernaar om gezamenlijke waterdoelen en streefbeelden voor het totale watersysteem en de totale waterketen tegen de laagst mogelijke maatschappelijke kosten te realiseren. De gemeente wil op zijn minst voldoen aan de verplichtingen die vanuit hogere overheden op de gemeente afkomen: de Europese Kaderrichtlijn Water, het Nationaal Bestuursakkoord Water (Stedelijke wateropgave), de "Wet gemeentelijke watertaken" etc. In het waterplan zijn zeven waterdoelen geformuleerd:

- 1. Een veilig en gezond (grond)watersysteem in 2015.
- 2. Een veerkrachtig en duurzaam (grond)watersysteem in 2015.
- 3. Een optimaal functionerende waterketen in 2015.
- 4. Water als ordenend principe.
- 5. Recreatie en educatie.
- 6. Effectieve waterorganisatie.
- 7. Waterbewustzijn en watercommunicatie.

## **3.4.4 Welstandsnota 2014**

Op 1 januari 2003 is de Woningwet gewijzigd. Een van de wijzigingen had betrekking op de uitoefening van het welstandstoezicht. Ingevolge de Woningwet moeten bouwplannen beoordeeld worden op basis van vooraf vastgelegde welstandscriteria waarin zo concreet mogelijk moet staan wat het criterium 'redelijke eisen van welstand' inhoudt. De beleidsregels van de gemeente Boxmeer zijn in 2004 vastgelegd in de Welstandsnota, die op 16 juli 2014 vervangen is door de op 3 juli 2014 door de gemeenteraad vastgestelde Welstandsnota 2014.

In de Welstandnota 2014 zijn drie welstandsniveaus te onderscheiden. Het perceel ligt in een gebied met welstandsniveau 2 en er geldt een bebouwingstype W9 (individuele woonbebouwing). Het bouwplan zal beoordeeld worden door de Commissie Ruimtelijke Kwaliteit

# <span id="page-19-0"></span>**4. UITVOERINGSASPECTEN**

# <span id="page-19-1"></span>**4.1 Milieuaspecten**

# **4.1.1 Vormvrije m.e.r.-beoordeling**

Voor dit project hoeft op grond van de Wet milieubeheer geen milieueffectrapport of vormvrije m.e.r.-beoordeling te worden gemaakt.

Mede gelet op wat elders in deze ruimtelijke onderbouwing wordt opgemerkt over de afzonderlijke milieuaspecten, heeft het project geen belangrijke nadelige gevolgen voor het milieu in de zin van het Besluit milieueffectrapportage en de Europese richtlijn.

# **4.1.2 Bedrijfshinder**

In de publicatie "bedrijven en milieuzonering" (editie 2009) van de Vereniging van Nederlandse Gemeenten (VNG) zijn indicatieve richtafstanden voor ontwikkelingen nabij verschillende typen bedrijven opgenomen. De richtafstanden gelden tussen enerzijds de grens van de bestemming die bedrijven (of andere milieubelastende functies) toelaat en anderzijds de uiterste situering van de gevel van een woning die volgens het bestemmingsplan of via vergunningsvrij bouwen mogelijk is. Binnen deze richtafstanden is hinder ten gevolge van het betreffende bedrijf niet uit te sluiten. Woningbouw binnen deze richtafstand is inpasbaar, indien aangetoond wordt dat (eventueel na het treffen van maatregelen) voor het betreffende bedrijf een kleinere richtafstand van toepassing is. Het dichtstbijzijnde bedrijf is gelegen aan de Grotestraat 104a. Dit betreft Langen keukens en badkamers en is aan te merken als een milieu-categorie 2 bedrijf. De richtafstand hiervoor bedraagt 30 meter. De afstand tussen dit bedrijf en onderhavige ontwikkeling bedraagt 40 meter zodat aan de richtafstand wordt voldaan.

# **4.1.3 Bodemkwaliteit**

De gemeente Boxmeer sluit in haar lokale bodembeleid aan bij het Besluit bodemkwaliteit en zet in op duurzaam gebruik van de ondergrond om de milieudoelstellingen zoals door de Rijksoverheid onder andere om te komen tot een afname van de CO2-uitstoot, een beheersing van (eventueel) aanwezige bodemverontreiniging per 2030 (landsdekkend beeld) het inzichtelijk maken van de diverse grondstromen en het tegengaan van verspreiding van bodemverontreiniging. Met het gemeentelijk bodembeleid worden mogelijkheden geschapen om binnen het gemeentelijke beheersgebied op een milieuverantwoordelijke wijze met zo min mogelijk financiële consequenties secundaire grondstoffen opnieuw te gebruiken.

Het bodembeleidsplan heeft betrekking op het grondgebied van de gemeente Boxmeer en biedt een overkoepelend kader. De bodemkwaliteitskaart en de regels voor grondverzet uit het bodembeheerplan (2006) zijn nog steeds geldig en het bodembeleidsplan verwijst naar de relevante delen en geeft daar waar nodig aanvullingen.

Uit historisch onderzoek is bekend, dat er op het perceel een ondergrondse tank heeft gelegen welke nog, gereinigd en geleegd, aanwezig is. Deze tank zal echter bij de huidige bebouwing liggen en de beoogde bouw elders op het perceel niet belemmeren. Op grond van het (regionale) bodembeleid kan mogelijk gebruik worden gemaakt van de vrijstellingsregeling bodemonderzoek.

Voor de locatie is daarom een historisch bodemonderzoek uitgevoerd (bijlage 3). Dit historisch bodemonderzoek geeft geen aanleiding om te veronderstellen dat de locatie niet of minder geschikt zou zijn voor de beoogde ontwikkelingen. Op dit moment is het niet noodzakelijk om een verder bodemonderzoek uit te voeren. Dat de locatie kan worden aangemerkt als een onverdachte locatie neemt niet weg dat er bij de aanvraag voor een omgevingsvergunning voor het bouwen een bodemonderzoek dient te worden gevoegd. Dit bodemonderzoek zal voorafgaand aan de indiening van de omgevingsvergunning voor het onderdeel bouwen worden uitgevoerd.

# **4.1.4 Externe veiligheid**

Externe veiligheid heeft betrekking op de risico's die mensen oplopen als gevolg van mogelijke ongelukken met gevaarlijke stoffen bij bedrijven, transportroutes (wegen, spoorwegen en waterwegen) en buisleidingen. Omdat de gevolgen van een ongeluk met gevaarlijke stoffen groot kunnen zijn, zijn de aanvaardbare risico's vastgelegd in diverse besluiten. De belangrijkste zijn:

- Besluit externe veiligheid inrichtingen (Bevi);
- Besluit externe veiligheid buisleidingen (Bevb);
- Besluit externe veiligheid transportroutes (Bevt).

Binnen de beleidskaders voor deze drie typen risicobronnen staan altijd twee kernbegrippen centraal: het plaatsgebonden risico en het groepsrisico. Hoewel beide begrippen onderlinge samenhang vertonen, zijn er belangrijke verschillen. Hieronder worden beide begrippen verder uitgewerkt.

## *Plaatsgebonden risico (PR)*

Het plaatsgebonden risico geeft de kans, op een bepaalde plaats, om te overlijden ten gevolge van een ongeval bij een risicovolle activiteit. Het PR kan op de kaart van het gebied worden weergeven met zogeheten risicocontouren: lijnen die punten verbinden met eenzelfde PR. Binnen de 10-6 contour (welke als wettelijk harde norm fungeert) mogen geen kwetsbare objecten geprojecteerd worden. Voor beperkt kwetsbare objecten geldt de 10-6 contour niet als grenswaarde, maar als een richtwaarde.

## *Groepsrisico (GR)*

Het groepsrisico is een maat voor de kans dat bij een ongeval een groep slachtoffers valt met een bepaalde omvang (10 personen of meer). Het GR is daarmee een maat voor de maatschappelijke ontwrichting. Het GR wordt bepaald binnen het invloedsgebied van een risicovolle activiteit. Voor het groepsrisico geldt een verantwoordingsplicht. Dit houdt in dat iedere wijziging met betrekking tot planologische keuzes moet worden onderbouwd én verantwoord door het bevoegd gezag.

## *Verantwoordingsplicht groepsrisico*

Met het invullen van de verantwoordingsplicht wordt antwoord gegeven op de vraag in hoeverre externe veiligheidsrisico's in het plangebied worden geaccepteerd en welke maatregelen getroffen zijn om het risico zoveel mogelijk te beperken. Het invullen van de verantwoordingsplicht is een taak van het bevoegd gezag (veelal de gemeente). Door de verantwoordingsplicht worden gemeenten gedwongen het externe veiligheidsaspect mee te laten wegen bij het maken van ruimtelijke keuzes. Deze verantwoording is kwalitatief en bevat verschillende onderdelen die aan bod kunnen of moeten komen. Ook bestaat er een adviesplicht voor de regionale brandweer. In de Handreiking verantwoordingsplicht groepsrisico zijn de onderdelen van de verantwoording nader uitgewerkt en toegelicht.

| Bron                                      | Wanneer groepsrisicoverantwoording?                                                                                                                                                                                                                                                                                                                                                                                                                                          |
|-------------------------------------------|------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| Inrichtingen (Bevi)                       | Altijd wanneer binnen invloedsgebied een ruimtelijk besluit wordt genomen.                                                                                                                                                                                                                                                                                                                                                                                                   |
| Buisleidingen (Bevb)                      | Altijd wanneer binnen invloedsgebied een ruimtelijk besluit wordt genomen.<br>Er kan echter worden volstaan met een beperkte verantwoording wanneer:<br>1.<br>het groepsrisico lager is dan 0,1 keer de oriëntatiewaarde, of<br>2.<br>de toename minder is dan 0,1 keer de oriëntatiewaarde, of<br>3.<br>personen zich buiten de 100% letaliteitgrens bevinden.<br>Bij een beperkte verantwoording hoeven alleen zelfredzaamheid en<br>bestrijdbaarheid beschouwd te worden. |
| Weg, spoorweg of<br>binnenwater<br>(Bevt) | Altijd wanneer binnen invloedsgebied een ruimtelijk besluit wordt genomen.<br>Er kan echter worden volstaan met een beperkte verantwoording wanneer:<br>1.<br>het groepsrisico lager is dan 0,1 keer de oriëntatiewaarde, of<br>2.<br>de toename minder is dan 0,1 keer de oriëntatiewaarde, of<br>3.<br>personen zich buiten de 200 meter-zone bevinden.<br>Bij een beperkte verantwoording hoeven alleen zelfredzaamheid en<br>bestrijdbaarheid beschouwd te worden.       |

## *Wanneer verantwoorden?*

Indien de verantwoordingsplicht niet juist is uitgewerkt terwijl dit wel verplicht is, kan dit tot vernietiging van het ruimtelijk besluit door de Raad van State leiden. Door het uitwerken van de verantwoordingsplicht neemt het bevoegd gezag de verantwoordelijkheid voor het 'restrisico' dat overblijft nadat benodigde de veiligheidsverhogende maatregelen genomen zijn. Tot slot wordt in het kader van een 'goede ruimtelijke ordening' (artikel 3.1 Wro) getoetst aan eventueel van toepassing zijnde veiligheidsafstanden uit het Activiteitenbesluit en effectafstanden uit de '*Circulaire effectafstanden LPG-tankstations*'.

## Beleidsvisie externe veiligheid gemeenten Land van Cuijk

De gemeente Boxmeer heeft samen met de gemeenten in het Land van Cuijk een regionale beleidsvisie externe veiligheid opgesteld. De beleidsvisie richt zich op het beheersen van externe veiligheidsrisico's in de gemeenten Boxmeer, Cuijk, Grave, Mill en Sint Hubert en Sint Anthonis. De gemeenten hebben gekozen voor een gezamenlijke aanpak bij het opstellen van deze beleidsvisie omdat externe veiligheid veelal grensoverschrijdend is. Wanneer geen goede ruimtelijke scheiding van risico's en risico-ontvangers wordt bereikt kunnen nieuwe knelpunten ontstaan. De gemeenten zetten daarom in op het maken van keuzes ten aanzien van ruimtelijke kwaliteit en streven naar een logische en verantwoorde scheiding tussen de risicovolle activiteiten en kwetsbare groepen.

Bij de verantwoording van het groepsrisico wordt een brede afweging van belangen van diverse beleidsvelden verwacht. Het integrale karakter van deze groepsrisicoverantwoording maakt dat nadrukkelijk afstemming moet plaatsvinden tussen de beleidsvelden ruimtelijke ordening, milieubeheer en de rampenbestrijding. In de visie van de gemeenten in het Land van Cuijk moeten groepsrisicovraagstukken daarom integraal, dat wil zeggen in onderlinge afstemming tussen alle betrokken beleidsvelden, worden beoordeeld. Pas wanneer de verantwoording met de volwaardige inbreng van alle beleidsvelden heeft plaatsgevonden, kan sprake zijn van integrale besluitvorming. Voorwaarde om dit te bereiken is dat alle aspecten vroeg in het planvormingsproces worden meegenomen.

Het plan ziet op de ontwikkeling van een nieuwe gevoelige functie, een nieuwe woning en het wijzigen van de bestemming Agrarisch naar Maatschappelijk. Raadpleging van de Risicokaart laat zien dat het plangebied niet gesitueerd is binnen de invloedsfeer van risicovolle inrichtingen, transportroutes of leidingentracés. Geconcludeerd kan worden dat er in de omgeving geen risicobronnen zijn die invloed hebben op de beoogde planontwikkeling.

Figuur 11: Uitsnede risicokaart (Risicikaart.nl)

## **4.1.5 Geur**

De op 1 januari 2007 ingegane Wet geurhinder en veehouderij (Wgv) is niet van toepassing, aangezien er geen geurcontouren over dit gebied liggen.

Figuur 12: Uitsnede geurkaart, achtergrondbelasting

#### **4.1.6 Luchtkwaliteit**

Op 15 november 2007 is de wijziging van de 'Wet milieubeheer' in werking getreden. Deze wet vervangt het 'Besluit luchtkwaliteit 2005' en is één van de maatregelen die de overheid heeft getroffen om:

- negatieve effecten op de volksgezondheid als gevolg van te hoge niveaus van luchtverontreiniging aan te pakken;
- mogelijkheden voor ruimtelijke ontwikkeling te creëren ondanks de overschrijdingen van de Europese grenswaarden voor luchtkwaliteit.

De paragraaf luchtkwaliteit in de 'Wet milieubeheer' voorziet onder meer in een gebiedsgerichte aanpak van de luchtkwaliteit via het Nationaal Samenwerkingsprogramma Luchtkwaliteit (NSL). De programma-aanpak zorgt voor een flexibele koppeling tussen ruimtelijke activiteiten en milieugevolgen. Van bepaalde projecten met getalsmatige grenzen is vastgesteld dat deze 'niet in betekenende mate' (NIBM) bijdragen aan de luchtverontreiniging. Deze mogen zonder toetsing aan de grenswaarden voor luchtkwaliteit uitgevoerd worden.

Luchtkwaliteitseisen vormen onder de nieuwe 'Wet luchtkwaliteit' geen belemmering voor ruimtelijke ontwikkeling als:

- er geen sprake is van een feitelijke of dreigende overschrijding van een grenswaarde;
- een project, al dan niet per saldo, niet tot een verslechtering van de luchtkwaliteit leidt, wat wil zeggen dat een project 'niet in betekenende mate' bijdraagt aan de luchtverontreiniging (meer dan 3% ten opzichte van de grenswaarde);
- een project is opgenomen in een regionaal programma van maatregelen of in het NSL, dat op 1 augustus 2009 in werking is getreden, nadat de EU op 7 april 2009 derogatie heeft verleend.

NIBM-grens woningbouwlocatie, 3% criterium:

< 1.500 woningen (netto) bij minimaal een ontsluitingsweg, met een gelijkmatige verkeersverdeling;

< 3.000 woningen bij minimaal twee ontsluitingswegen met een gelijkmatige verkeersverdeling

## Besluit gevoelige bestemmingen

Dit besluit is opgesteld om mensen die extra gevoelig zijn voor een matige luchtkwaliteit aanvullend te beschermen. Deze 'gevoelige bestemmingen' zijn scholen, kinderdagverblijven en verzorgings-, verpleeg- en bejaardentehuizen. Woningen en ziekenhuizen/ klinieken zijn geen

gevoelige bestemmingen. De grootste bron van luchtverontreiniging in Nederland is het wegverkeer. Het Besluit legt aan weerszijden van rijkswegen en provinciale wegen zones vast. Bij rijkswegen is deze zone 300 meter, bij provinciale wegen 50 meter. Bij realisatie van 'gevoelige bestemmingen' binnen deze zones is toetsing aan de grenswaarden die genoemd zijn in de Wet luchtkwaliteit nodig.

De locatie is echter niet gelegen binnen de in het besluit aangegeven zone van 50 meter voor provinciale wegen. Hiermee is het Besluit gevoelige bestemmingen niet van toepassing.

## Onderzoeksresultaten luchtkwaliteit

Het plan betreft het aanwezige kinderdagverblijf aan te merken als hoofdfunctie. Dit gebruik genereert zo'n 50 verkeersbewegingen per etmaalweekdag. Hiermee is het project aan te merken als een project dat "niet in betekenende mate bijdraagt" aan luchtverontreiniging:

| Jaar van planrealisatie                                        | 2021 |  |  |  |
|----------------------------------------------------------------|------|--|--|--|
| Extra verkeer als gevolg van het plan                          |      |  |  |  |
| Extra voertuigbewegingen (weekdaggemiddelde)                   | 50   |  |  |  |
| Aandeel vrachtverkeer                                          | 0.0% |  |  |  |
| NO2 in µg/m3<br>Maximale bijdrage extra verkeer                | 0.04 |  |  |  |
| PM10 in µg/m3                                                  | 0,01 |  |  |  |
| Grens voor "Niet In Betekenende Mate" in µg/m3                 | 1.2  |  |  |  |
| Conclusie                                                      |      |  |  |  |
| De bijdrage van het extra verkeer is niet in betekenende mate; |      |  |  |  |
| geen nader onderzoek nodig                                     |      |  |  |  |

Figuur 13: Wordt-case berekening voor de bijdrage van het verkeer als gevolg van het plan op de luchtkwaliteit

#### Verantwoording

Aanvullend onderzoek naar luchtkwaliteit is niet nodig.

## **4.1.7 Geluid**

Het is van belang om mensen te beschermen tegen geluidshinder en tegen nadelige gezondheidseffecten door geluid. Het belangrijkste wettelijke kader hiervoor is de Wet geluidhinder (Wgh). Deze wet biedt geluidsgevoelige gebouwen en terreinen bescherming tegen geluidhinder van wegverkeerlawaai, spoorweglawaai en industrielawaai door zonering. Geluidsgevoelige gebouwen zijn woningen en andere geluidsgevoelige gebouwen. Dat zijn onderwijsgebouwen, ziekenhuizen en verpleeghuizen, verzorgingstehuizen, psychiatrische inrichtingen en kinderdagverblijven.

Binnen bepaalde afstanden (zones) van verschillende geluidsbronnen gelden grenswaarden voor de geluidsbelasting op gevoelige gebouwen en terreinen. Hierbij is een ondergrens (voorkeursgrenswaarde) en een bovengrens (maximaal toelaatbare grenswaarde) opgenomen. Ook gelden er grenswaarden voor het akoestische klimaat in de gebouwen zelf.

Een ruimtelijke ontwikkeling kan betrekking hebben op het realiseren van een geluidgevoelige functie en/of op het toevoegen van een nieuwe geluidsbron. In het kader van een goede ruimtelijke ordening dient voor alle functies die gevoelig zijn voor geluid bepaald te worden of na realisering van de ruimtelijke ontwikkeling sprake is van een aanvaardbaar woon- en leefklimaat. Zoals in paragraaf 3.4.3 is vermeld, heeft de gemeente Boxmeer haar eigen geluidbeleid waaraan ook getoetst dient te worden. Dit beleid geeft invulling aan de gemeentelijke beleidsvrijheid hoe om te gaan met het milieuaspect geluid van wegverkeer en inrichtingen, voor nieuwe situaties waarvoor de gemeente Boxmeer verantwoordelijk is.

De planlocatie ligt in de geluidzone van de Grotestraat, dit is een 50 km/u weg. De Wet geluidhinder als ook het geluidbeleid van de gemeente Boxmeer zijn voor deze ontwikkeling dan ook van toepassing. Volgens het gemeentelijk beleid valt het gebied in gebiedstype D. De ambitiewaarde voor dit gebied is vastgesteld op 58 dB en de basiswaarde op 63 dB.

Uit de indicatieve kaart met geluidbelasting lijkt de planlocatie te kunnen voldoen aan de voorkeursgrenswaarden. Een akoestisch onderzoek moet uitwijzen wat de precieze geluidbelasting op de te ontwikkelen woning is.

## Verantwoording

Onderhavig plan ziet op de ontwikkeling van een nieuw geluidgevoelig object, een woning. Om te kunnen bepalen of voldaan kan worden aan de genoemde waarden van de Wet geluidhinder en gemeentelijk beleid is een akoestisch onderzoek uitgevoerd. Dit onderzoek (G&O Consult, rapportnummer: 3962ao0220, d.d. 28 juli 2020) is als bijlage 4 bijgevoegd.

Toetsing van de berekende geluidbelastingen aan de voorkeursgrenswaarde en maximale ontheffingswaarde dient per geluidbron (weg) afzonderlijk te geschieden op de gevels van de geluidgevoelige bestemming. De voorkeursgrenswaarde bedraagt bij nieuwe bestemmingen met een woonfunctie 48 dB. Verder is bij aanwezige wegen en nog niet geprojecteerde geluidgevoelige woonfuncties, onder bepaalde voorwaarden een ontheffing tot maximaal 63 (wegen binnen bebouwde kom) mogelijk.

#### Conclusie

De geluidbelasting ten gevolge van het verkeer op de Grotestraat bedraagt ten hoogste 50 dB (Lden). De ten hoogste toelaatbare geluidbelasting op basis van de Wet geluidhinder (Lden, 48 dB) wordt overschreden. De hoogste geluidbelasting waarvoor het bevoegd gezag een hogere waarde kan vaststellen (63 dB) wordt niet overschreden.

Het treffen van maatregelen de geluidbelasting te verlagen stuiten op bezwaren van stedenbouwkundige aard.

Om het plan mogelijk te maken moet door het college van Burgemeester en wethouders een besluit voor het vaststellen van een hogere waarde genomen worden.

Omdat een hogere waarde vastgesteld moet worden, moet bij de aanvraag van de omgevingsvergunning voor het aspect bouwen aangetoond worden dat de karakteristieke geluidwering van de uitwendige scheidingsconstructie (GA,k) moet voldoen aan de in het Bouwbesluit 2012 gestelde eisen. Hiermee wordt een aanvaardbaar woon- en leefklimaat in de verblijfsruimten van de woning gewaarborgd.

Ter hoogte van de intensief gebruikte buitenruimte aan de zuidwest zijde van de beoogde woning heerst een aanvaardbare geluidskwaliteit. Hierdoor kan worden verondersteld dat het aspect geluid een goede ruimtelijke ordening niet in de weg staat.

# <span id="page-24-0"></span>**4.2 Fysieke aspecten**

## **4.2.1 Archeologie**

In het voorjaar van 2008 heeft het college van burgemeester en wethouders van de gemeente Boxmeer de startnotitie archeologiebeleid vastgesteld. In die notitie is een aantal beslispunten vastgelegd ten aanzien van het toekomstige archeologiebeleid in de gemeente Boxmeer. Vervolgens zijn de beslispunten vastgelegd in een beleidsplan met bijbehorende beleidskaart, die uiteindelijk door de gemeenteraad op 14 mei 2009 zijn vastgesteld.

Op de beleidskaart is het grondgebied van de gemeente Boxmeer verdeeld in vijf gebieden en voor vier gebieden zijn bestemmingsplanregels opgesteld:

Waarde – archeologie 1: rijksmonument;

Waarde – archeologie 2: archeologisch waardevol gebied A en B;

Waarde – archeologie 3: archeologisch onderzoeksgebied A;

Waarde – archeologie 4: archeologisch onderzoeksgebied B;

Figuur 14: Archeologische beleidsadvieskaart [gemeente Boxmeer]

## **4.2.2 Cultuurhistorische waarden**

Op provinciaal niveau moet rekening worden gehouden met de Verordening Ruimte Noord-Brabant en de Cultuurhistorische waardenkaart 2010. Op grond van het Besluit ruimtelijke ordening moet beschreven worden op welke manier met de in het gebied aanwezige cultuurhistorische waarden en in de grond aanwezige of te verwachten monumenten rekening is gehouden.

*Figuur 15: Uitsnede Cultuurhistorische Waardenkaart Noord-Brabant [Provincie Noord-Brabant]*

## *Verantwoording archeologie*

Het plangebied is gelegen in het archeologisch onderzoeksgebied A. In Onderzoeksgebied A geldt een onderzoekplicht indien bouwwerken worden opgericht of werkzaamheden worden verricht met een groter oppervlak dan 2.500 m2 en dieper dan 50 cm beneden maaiveld. Een nader archeologisch onderzoek wordt in deze niet noodzakelijk geacht aangezien de verstoring van de bodem minder dan 2.500 m2 bedraagt.

## *Verantwoording cultuurhistorie*

Op grond van de Cultuurhistorische Waardenkaart van de provincie Noord-Brabant is het plangebied gesitueerd in een cultuurhistorisch waardevol gebied en in archeologisch landschap. In het plangebied zelf is geen monumentale of cultuurhistorische waardevolle bebouwing aanwezig.

Voorliggend plan ziet op toevoeging van één woning. Er worden geen ontwikkelingen mogelijk gemaakt die een negatief effect hebben op de cultuurhistorische waarden van de omgeving. De beschermende regels vanuit de Interim Omgevingsverordening Noord-Brabant en het bestemmingsplan blijven onverminderd van kracht. Cultuurhistorie vormt daarmee geen belemmering voor de beoogde planontwikkeling.

# **4.2.3 Flora en fauna**

Op 1 januari 2017 is de nieuwe Wet natuurbescherming in werking getreden. Hiermee zijn de Natuurbeschermingswet 1998, de Flora en Faunawet en de Boswet opgegaan in één nieuwe wet. De wet heeft tot doel om de biodiversiteit in Nederland te beschermen. In de Wet natuurbescherming worden gebiedsbescherming, soortenbescherming en bosbescherming in aparte delen behandeld, voortbouwend op de drie vervangen wetten.

## Gebiedsbescherming: Natura 2000

De Natura 2000-gebieden vormen een Europees netwerk van beschermde natuurgebieden. Deze gebieden zijn aangewezen op grond van de Vogel- en Habitatrichtlijn en genieten op basis daarvan wettelijke bescherming. In Natura 2000-gebieden worden bepaalde diersoorten en hun

natuurlijke leefomgeving beschermd om de biodiversiteit te behouden. De meest nabij gelegen gebieden liggen op een afstand van meer dan 3 km.

Figuur 16: Natura2000 gebieden

Gezien deze afstand en de aard van het plan, zijn er voor de beschermde gebieden geen significante negatieve effecten te verwachten als gevolg van het plan.

#### **Natuurnetwerk Nederland**

Het natuurbeheerplan is een beleidskader om het Europese, rijks- en provinciale natuur- en landschapsbeleid te realiseren. Het gaat hier om bestaande natuurgebieden, gebieden waar nieuwe natuur aangelegd wordt, landbouwgebieden worden ingericht en beheerd volgens agrarisch natuurbeheer en de Natura 2000-gebieden.

Het plangebied ligt buiten het Natuurnetwerk Nederland en buiten andere natuurgebieden zoals Natura 2000. Het meest dichtbijgelegen Natura 2000-gebied is het Natura 2000-gebied "Maasduinen".

Het Natuurnetwerk Brabant is onderdeel van het Natuurnetwerk Nederland. Het is een netwerk van deels bestaande en deels nieuwe natuurgebieden die door ecologische verbindingszones met elkaar verbonden zijn. Hierdoor kunnen dieren zich makkelijker verplaatsen tussen verschillende natuurgebieden. Zo wordt de biodiversiteit (het totaal aan planten en dieren) bevorderd. Ongeveer 90% van het Natuurnetwerk Brabant wordt gevormd door bestaande natuurgebieden zoals bijvoorbeeld de Biesbosch en de Maashorst. Maar het netwerk is nog niet compleet. Er ontbreken nog veel gebieden en verbindingen die belangrijk zijn voor dieren en planten. Vanwege de klimaatverandering veranderen hun leefomstandigheden en wordt dat nog urgenter. Zij moeten zich kunnen verplaatsen om genoeg voedsel te kunnen blijven vinden en zich voort te planten. Maar het Natuurnetwerk is er niet alleen voor planten en dieren, maar ook voor mensen. Mensen genieten, recreëren en ontspannen in de natuur en voelen zich gelukkiger. Natuur schept kansen voor ondernemers die natuur en hun bedrijf willen combineren en helpt tegen de gevolgen van klimaatverandering.

De provincie Noord-Brabant heeft een Natuurbeheerplan opgesteld. Het Natuurbeheerplan is een beleidskader om het Europese, rijks- en provinciale natuur- en landschapsbeleid te realiseren. Het gaat daarbij om bestaande natuurgebieden, gebieden waar nieuwe natuur aangelegd wordt, landbouwgebieden worden ingericht en beheerd volgens agrarisch natuurbeheer en de Natura

2000-gebieden. Het Natuurbeheerplan beschrijft per (deel)gebied welke natuur- en landschapsdoelen nagestreefd worden. Het plan bevat de begrenzing van de natuur- en agrarische natuurgebieden, met name toegespitst op de internationale biodiversiteitsdoelen en de internationale natuurgerichte agromilieu, water en klimaat doelen. Het plan is het beleidskader voor het provinciale natuurbeleid en ook voor de implementatie van artikel 28 van het Plattelandsontwikkelingsprogramma (POP3). Het plan is verankerd in de SVNL en SKNL en daarmee kaderstellend voor de SNL-subsidies.

Figuur 17: Ligging Natuurnetwerk Nederland en Natura 2000 (bron: atlasleefomgeving.nl/kaarten

## Soortenbescherming

Ruimtelijke ontwikkelingen kunnen leiden tot verstoring, aantasting van broedplaatsen en vernietiging van verblijfplaatsen van beschermde soorten. Dit kan er toe leiden dat het voortbestaan van de soort op termijn in gevaar komt. Om dit te voorkomen beschermt de Wet natuurbescherming in het wild levende planten- en diersoorten. De mate van bescherming hangt af van de zeldzaamheid en kwetsbaarheid van de soort.

De Wet natuurbescherming kent drie algemene beschermingsregimes:

- Vogels in de zin van de Vogelrichtlijn
- Dieren en planten, genoemd in de bijlagen bij de Habitatrichtlijn en in de Europese verdragen van Bonn en Bern
- Overige soorten, als bedoeld in bijlagen A en B bij de Wet natuurbescherming

De wet hanteert het nee, tenzij principe ten aanzien van beschermde inheemse soorten: schadelijke handelingen zijn verboden, tenzij er een uitzondering voor is gemaakt. Wel is het mogelijk om een vrijstelling of ontheffing aan te vragen. In hoofdstuk 3 van de Wet natuurbescherming is per categorie bepaald welke verboden gelden en onder welke voorwaarden ontheffing of vrijstelling kan worden verleend.

De ontwikkeling vindt plaats op een in agrarisch gebruik zijnd perceel. De directe omgeving van het plangebied bestaat uit agrarische cultuurgronden die agrarisch gebruikt worden. Verwacht mag worden dat buiten de algemene voorkomende natuurwaarden het gebied geen specifieke ecologische betekenis heeft vanwege het ontbreken van geschikte biotoop.

Het plan leidt mogelijk tot diverse handelingen en werkzaamheden die consequenties kunnen hebben voor beschermde soorten. Dit betreft: bouwrijp maken van het terrein en het oprichten van bebouwing. In het kader van de Wet natuurbescherming dient inzicht gegeven te worden in de te verwachten effecten van deze ingrepen op beschermde soorten. Het criterium om de invloed van een handeling of activiteit op een soort te beoordelen is dat de gunstige staat van instandhouding van de soort niet mag worden aangetast door de voorgenomen ontwikkeling.

28 Bestemmingsplan Grotestraat 95a Sambeek NL.IMRO.0756.BP21SbkGrotestr985a-VG01 Om te kunnen bepalen of het plangebied van betekenis is voor beschermde soorten, is een quick scan flora en fauna uitgevoerd. Deze quick scan is als bijlage 5 bijgevoegd (Exlan, quickscan

soortenbescherming, projectnummer: EP.20.1032, d.d. 2 juni 2020). Hieronder zijn de conclusies ervan weergegeven.

Voor de bepaling van de effecten en voor de beantwoording van de vraag of men in strijd komt met de Wet natuurbescherming, wordt de relatie gelegd tussen het initiatief met deze wet door waar mogelijk antwoord te geven op de volgende vragen:

- 1. *Welke wettelijk beschermde soorten komen in het plangebied voor? Welke status hebben deze soorten?*
- 2. *Welke invloed heeft de geplande ingreep in het betreffende gebied op de beschermde soorten en de staat van instandhouding?*
- 3. *Hoe dient omgegaan te worden met eventuele negatieve effecten van het plan op wettelijk beschermde planten- en diersoorten, en welke vervolgstappen zijn nodig?*

Het voornemen zoals opgenomen in de inleiding en de daarbij behorende werkzaamheden, zal naar verwachting geen negatief effect hebben op staat van instandhouding van beschermde soorten. Binnen het plangebied zijn geen (verblijfplaatsen van) strikt beschermde soorten aangetroffen die door de werkzaamheden worden beïnvloed.

Uit de effectenbeschrijving blijkt dat er geen onevenredige directe of indirecte gevolgen zijn van de voorgenomen activiteiten op de voortplanting en instandhouding van beschermde dier- en/of plantsoorten. Lokaal zullen mogelijk algemene soorten uit het plangebied trekken op zoek naar een vervangende biotoop.

Voor aanvang van de werkzaamheden dient derhalve geen aanvullend onderzoek plaats te vinden. Een ontheffing met betrekking tot aantasting van beschermde soorten is niet nodig. De werkzaamheden kunnen leiden tot een beschadiging of vernietiging van mogelijke verblijfplaatsen en/of verstoring van eventueel aanwezige algemene soorten. Een algehele vrijstelling op basis van de Verordening natuurbescherming voor ruimtelijke ontwikkelingen is hierop van toepassing. De algemene zorgplicht blijft onverminderd van toepassing.

# **4.2.4 Leidingen**

In het plangebied zijn geen leidingen met een planologisch relevante beschermingszone gelegen, noch overlapt een beschermingszone van een planologisch relevante leiding het plangebied.

## **4.2.5 Verkeer en parkeren**

## Verkeer

De Dijkstraat ligt aan de Provincialeweg N551. Het aantal verkeersbewegingen dat door de toevoeging van één woning gegenereerd wordt, niet wezenlijk zal toenemen. Er zijn ter plaatse geen problemen bekend of te verwachten in verband met capaciteit en veiligheid. Het plan is inpasbaar in het lokale verkeersbeeld.

# Parkeren

Op grond van de gemeentelijke Parkeernota geldt dat indien uitbreiding van bebouwing leidt tot toename van de parkeerbehoefte, de verzoeker op eigen terrein in de benodigde parkeerbehoefte dient te voorzien. De gemeente Boxmeer beschikt daartoe over een Nota Parkeernormen uit 2015 waaraan voldaan dient te worden. Voor vrijstaande woningen geldt een parkeernorm van 2,3. Op eigen terrein dient derhalve voldaan te worden aan de parkeerbehoefte van 2 parkeerplaatsen. Er is voldoende ruimte om op eigen terrein te voorzien in parkeren.

## **4.2.6 Waterhuishouding**

Het Besluit ruimtelijke ordening (Bro) verplicht een watertoets voor ruimtelijke plannen waarin waterbelangen spelen. De watertoets omvat het gehele proces van vroegtijdig informeren, adviseren, afwegen en uiteindelijk beoordelen van de in ruimtelijke plannen voorkomende waterhuishoudkundige aspecten. Het doel van de watertoets is het evenwichtig meewegen van de waterbelangen in het ruimtelijke planvormingsproces om te komen tot een veilig, gezond en duurzaam watersysteem. Zowel kwantiteit als kwaliteit zijn daarbij belangrijk. Het benutten van kansen en het combineren van functies wordt hierbij nagestreefd.

Bij nieuwe ruimtelijke ontwikkelingen hanteert het waterschap een aantal beleidsuitgangspunten ten aanzien van het duurzaam omgaan met water, die van belang zijn als vertrekpunt van het

overleg tussen initiatiefnemer en waterbeheerder. Bij nieuwe ruimtelijke ontwikkelingen dient de initiatiefnemer invulling te geven aan onder andere deze beleidsuitgangspunten:

- gescheiden houden van vuil water en schoon hemelwater
- doorlopen van de afwegingsstappen 'hergebruik, infiltratie, buffering en afvoer'
- hydrologisch neutraal bouwen
- water als kans
- meervoudig ruimtegebruik
- voorkomen van vervuiling
- wateroverlast vrij bestemmen
- waterschapsbelangen.

## Waterhuishoudkundige situatie

Het plangebied ligt binnen het stroomgebied van de Maas. In de directe omgeving bevinden zich geen waterwingebieden of grondwaterbeschermingsgebieden. Ten noorden van het plangebied ligt een A-watergang die afwatert op de Maas. Rondom een A-watergang geldt volgens de Keur van het waterschap een beschermingszone van 5m aan weerszijden gemeten vanaf de insteek geldt. Deze beschermingszone dient vrijgehouden te worden van obstakels. Onder obstakels vallen o.a. gebouwen, hekwerken en beplanting.

*Figuur 18: Situering watergangen in de Legger [Waterschap Aa en Maas]*

Het regenwater moet ingevolge de berekeningssystematiek van de gemeente Boxmeer op eigen terrein geborgen worden en bij nieuwbouw van wringen in een berging met een capaciteit van 45 mm per vierkante meter verharde oppervlakte. Onder verharde oppervlakte wordt zowel dakvlak als bestrating verstaan, dus ook het water afkomstig van de inrit moet op eigen terrein geborgen worden. De kosten van de rioolaansluiting zijn voor rekening van de initiatiefnemer. Op basis van de Keur van het waterschap Aa en Maas moet bij een toename van het verharde oppervlakte tussen 500 m2 en 10.000 m² 60 mm per vierkante meter gecompenseerd worden.

De woning krijgt een oppervlakte van ongeveer 175 m². Rekening houdend met een verharde oprit en de aanleg van een verhard terras blijft het verharde oppervlakte beneden de 500 m². Vandaar dat gekozen wordt voor de gemeentelijke berekeningssystematiek.

# <span id="page-31-0"></span>**4.3 Economische en financiële aspecten**

Op grond van artikel 6.12 van de Wet ruimtelijke ordening moet gelijktijdig met de vaststelling van een bestemmingsplan een exploitatieplan worden vastgesteld, tenzij het verhaal van kosten anderszins is verzekerd en ook aan de voorwaarden van artikel 6.12 is voldaan.

In het onderhavig plan worden ontwikkelingen mogelijk gemaakt. Voor deze ontwikkelingen heeft de gemeente met de grondeigenaar een zogenaamde anterieure overeenkomst gesloten.

Daarmee is verzekerd dat de kosten op de initiatiefnemer worden verhaald. Dit betekent dat voor dit bestemmingsplan vaststelling van een exploitatieplan niet nodig is.

# <span id="page-31-1"></span>**4.4 Handhaafbaarheid**

Het ontwikkelen van beleid en de vertaling daarvan in een bestemmingsplan heeft geen zin, indien na de vaststelling van het bestemmingsplan geen handhaving plaatsvindt. Daarom is het belangrijk om reeds ten tijde van het opstellen van een bestemmingsplan aandacht te besteden aan de handhaafbaarheid van de voorgeschreven regels.

Vier factoren zijn van wezenlijk belang voor een goed handhavingsbeleid:

- *a. Voldoende kenbaarheid van het plan* Een goed handhavingsbeleid begint bij de kenbaarheid van het bestemmingsplan bij degenen die het moeten naleven. De Wro bevat enkele waarborgen ten aanzien van de te volgen procedure: in de bestemmingsplanprocedure zijn een aantal inspraakmomenten ingebouwd.
- *b. Voldoende draagvlak voor het beleid en de regeling in het plan* De inhoud van het plan kan slechts gehandhaafd worden indien het beleid en de regeling in grote kring ondersteund wordt door de gebruikers van het plangebied. Uiteraard kan niet iedereen zich vinden in elk onderdeel van het plan. Een algemene positieve benadering van het bestemmingsplan is echter wel wenselijk.
- *c. Realistische en inzichtelijke regeling* Een juridische regeling dient inzichtelijk en realistisch te zijn; dat wil zeggen niet onnodig beperkend of inflexibel. Bovendien moeten de bepalingen goed controleerbaar zijn. De regels moeten derhalve niet meer regelen dan noodzakelijk is.

*d. Actief handhavingsbeleid* Het sluitstuk van een goed handhavingsbeleid is voldoende controle van de feitelijke situatie in het plangebied. Daarnaast moeten adequate maatregelen worden getroffen indien de voorschriften worden overtreden. Indien dit wordt nagelaten, ontstaat een grote mate van rechtsonzekerheid.

De gemeente voert een actief handhavingsbeleid. Medewerkers van de gemeente houden zich bezig met het toezicht op de naleving van de Woningwet en de Wro. Het hoofddoel is de controle van de naleving van de verleende vergunningen en het opsporen van illegale bouw.

# <span id="page-32-0"></span>**5. JURIDISCHE VERANTWOORDING**

In dit hoofdstuk wordt ingegaan op de regelgeving (regels en verbeelding). In de voorgaande hoofdstukken is reeds op enkele aspecten ingegaan. Uitgangspunt voor de regels is de Standaard Vergelijkbare Bestemmingsplannen 2012 (SVBP 2012) en de op 1 juli 2008 in werking getreden Wet ruimtelijke ordening.

# <span id="page-32-1"></span>**5.1 Algemeen**

Hoofdstuk 1 bevat de begrippen (artikel 1) en een bepaling over de wijze van meten (artikel 2); deze worden in alfabetische volgorde gegeven en dienen als referentiekader voor de overige regels.

Hoofdstuk 2 bevat de bestemmingen. Deze artikelen hebben een min of meer vaste opbouw. Hoofdstuk 3 bevat de algemene regels, die van algemeen belang zijn voor het plan. Hoofdstuk 4 bevat tenslotte de overgangsregels en slotregel.

# <span id="page-32-2"></span>**5.2 Toelichting op de regels**

*Hoofdstuk 1: Inleidende regels*

# *Begrippen*

In artikel 1 is een aantal begrippen nader gedefinieerd teneinde onduidelijkheid te voorkomen. Voor een aantal begrippen bevat de SVBP 2012 de begripsbepalingen; in enkele gevallen zijn de in de gemeente gebruikelijke definities opgenomen.

## *Wijze van meten*

In artikel 2 wordt aangegeven op welke wijze gemeten moet worden bij het beoordelen of de maatvoering in overeenstemming is met de regels. Ook bij de meetregels is de SVBP 2012 grotendeels leidend, aangezien ook de wijze van meten dwingend is voorgeschreven in deze Standaard.

## *Hoofdstuk 2: Bestemmingsregels*

De regels van een bestemming worden als volgt opgevolgd en benoemd:

- 1. Bestemmingsomschrijving, waarin een omschrijving gegeven wordt van de aan de gronden toegekende functies. Als eerste wordt de hoofdfunctie aangegeven, vervolgens worden, indien nodig, de andere aan de grond toegekende functies genoemd. Soms is het nodig een "nadere detaillering van de bestemmingsomschrijving" op te nemen, waarin een verdere uitleg over de omschrijving van de bestemming wordt gegeven.
- 2. In de bouwregels wordt bepaald aan welke voorwaarden de bebouwing moet voldoen. Voor zover nodig wordt een onderscheid gemaakt in woningen, bijbehorende bouwwerken en bouwwerken, geen gebouwen zijnde.
- 3. In de specifieke gebruiksregels wordt beschreven hetgeen gerekend wordt tot een strijdig gebruik van zowel de grond als de bouwwerken.
- 4. Bij sommige bestemmingen wordt aangegeven in welke gevallen en onder welke voorwaarden burgemeester en wethouders met een omgevingsvergunning kunnen afwijken van de regels.
- 5. Indien nodig wordt geregeld dat voor het uitvoeren van sommige werken, geen bouwwerken zijnde, en werkzaamheden een omgevingsvergunning nodig is.

# *Hoofdstuk 3: Algemene regels*

## *Anti-dubbeltelregel*

Met de anti-dubbeltelregel wordt geregeld dat grond die eerder bij een verleende vergunning is meegenomen niet nog eens meegenomen mag worden bij de verlening van een nieuwe vergunning.

## *Algemene bouwregels*

In dit artikel zijn bepalingen met betrekking tot ondergronds bouwen opgenomen, alsmede een regeling waarin bepaalde onderwerpen uit de bouwverordening van toepassing verklaard worden.

#### *Algemene afwijkingsregels*

Het gaat hierbij om een algemene afwijkingsmogelijkheid van de in de regels gegeven maten en normen met betrekking tot het bouwen.

#### *Algemene procedureregel*

De procedureregel schrijft voor op welke wijze een voornemen tot het stellen van nadere eisen kenbaar wordt gemaakt en wie, wanneer hierop kan reageren.

*Hoofdstuk 4: Overgangsregels en slotregel*

#### *Overgangsregels*

In deze artikelen is een regeling opgenomen voor bestaande zaken en rechten die niet in overeenstemming zijn met de overige regelingen in dit bestemmingsplan en mits niet strijdig met het voorheen geldende bestemmingsplan met de daaronder begrepen overgangsbepaling. Voor deze bepaling is aansluiting gezocht bij het nieuwe Besluit ruimtelijke ordening, waarin standaard overgangsregels voor bestemmingsplannen zijn opgenomen.

*Slotregel*

De slotregel bevat de titel van het bestemmingsplan.

# <span id="page-34-0"></span>**6. (VOOR)OVERLEG**

Gezien de geringe omvang van het plangebied is besloten om geen voorontwerp- maar meteen een ontwerpbestemmingsplan in procedure te brengen. Het ontwerpbestemmingsplan is uiteraard wel gezonden naar de provincie en waterschap Aa en Maas.

# <span id="page-36-0"></span>**7. ADVIEZEN EN RAPPORTEN**

De in deze toelichting genoemde rapporten en adviezen liggen, met uitzondering van het ontwerpbesluit hogere grenswaarde, niet ter inzage en zijn niet raadpleegbaar via internet. Wel kan per mail [(gemeente@boxmeer.nl)](mailto:gemeente@boxmeer.nl) of telefonisch (0485-585911) aan de afdeling Ruimte en Economie worden gevraagd die rapporten en adviezen per mail en/of analoog toe te zenden. Het betreft de volgende rapporten/adviezen:

- 1. Leveringsdocument 1 bouwtitel, Grotestraat ong. (naast 95a), Sambeek', d.d. 20 november 2020 van Reland locatieontwikkeling.
- 2. Mail provincie d.d. 7 juli 2020, kwaliteitsverbetering landschap.
- 3. Historische toets vrijstelling bodemonderzoek, d.d. 25 januari 2021
- 4. Akoestisch onderzoek wegverkeerslawaai, G&O Consult, rapport-nummer: 3962ao0220, d.d. 28 juli 2020.
- 5. Quickscan soortbescherming, Exlan, d.d. 2 juni 2020, projectnummer EP.20.1032
- 6. Besluit hogere grenswaarde.